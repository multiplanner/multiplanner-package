Genesis 1 1 In principio creavit Deus cælum et terram.
Genesis 1 2 Terra autem erat inanis et vacua, et tenebræ erant super faciem abyssi : et spiritus Dei ferebatur super aquas.
Genesis 1 3 Dixitque Deus : Fiat lux. Et facta est lux.
Genesis 1 4 Et vidit Deus lucem quod esset bona : et divisit lucem a tenebris.
Genesis 1 5 Appellavitque lucem Diem, et tenebras Noctem : factumque est vespere et mane, dies unus.
Genesis 1 6 Dixit quoque Deus : Fiat firmamentum in medio aquarum : et dividat aquas ab aquis.
Genesis 1 7 Et fecit Deus firmamentum, divisitque aquas, quæ erant sub firmamento, ab his, quæ erant super firmamentum. Et factum est ita.
Genesis 1 8 Vocavitque Deus firmamentum, Cælum : et factum est vespere et mane, dies secundus.
Genesis 1 9 Dixit vero Deus : Congregentur aquæ, quæ sub cælo sunt, in locum unum : et appareat arida. Et factum est ita.
Genesis 1 10 Et vocavit Deus aridam Terram, congregationesque aquarum appellavit Maria. Et vidit Deus quod esset bonum.
Genesis 1 11 Et ait : Germinet terra herbam virentem, et facientem semen, et lignum pomiferum faciens fructum juxta genus suum, cujus semen in semetipso sit super terram. Et factum est ita.
Genesis 1 12 Et protulit terra herbam virentem, et facientem semen juxta genus suum, lignumque faciens fructum, et habens unumquodque sementem secundum speciem suam. Et vidit Deus quod esset bonum.
Genesis 1 13 Et factum est vespere et mane, dies tertius.
Genesis 1 14 Dixit autem Deus : Fiant luminaria in firmamento cæli, et dividant diem ac noctem, et sint in signa et tempora, et dies et annos :
Genesis 1 15 ut luceant in firmamento cæli, et illuminent terram. Et factum est ita.
Genesis 1 16 Fecitque Deus duo luminaria magna : luminare majus, ut præesset diei : et luminare minus, ut præesset nocti : et stellas.
Genesis 1 17 Et posuit eas in firmamento cæli, ut lucerent super terram,
Genesis 1 18 et præessent diei ac nocti, et dividerent lucem ac tenebras. Et vidit Deus quod esset bonum.
Genesis 1 19 Et factum est vespere et mane, dies quartus.
Genesis 1 20 Dixit etiam Deus : Producant aquæ reptile animæ viventis, et volatile super terram sub firmamento cæli.
Genesis 1 21 Creavitque Deus cete grandia, et omnem animam viventem atque motabilem, quam produxerant aquæ in species suas, et omne volatile secundum genus suum. Et vidit Deus quod esset bonum.
Genesis 1 22 Benedixitque eis, dicens : Crescite, et multiplicamini, et replete aquas maris : avesque multiplicentur super terram.
Genesis 1 23 Et factum est vespere et mane, dies quintus.
Genesis 1 24 Dixit quoque Deus : Producat terra animam viventem in genere suo, jumenta, et reptilia, et bestias terræ secundum species suas. Factumque est ita.
Genesis 1 25 Et fecit Deus bestias terræ juxta species suas, et jumenta, et omne reptile terræ in genere suo. Et vidit Deus quod esset bonum,
Genesis 1 26 et ait : Faciamus hominem ad imaginem et similitudinem nostram : et præsit piscibus maris, et volatilibus cæli, et bestiis, universæque terræ, omnique reptili, quod movetur in terra.
Genesis 1 27 Et creavit Deus hominem ad imaginem suam : ad imaginem Dei creavit illum, masculum et feminam creavit eos.
Genesis 1 28 Benedixitque illis Deus, et ait : Crescite et multiplicamini, et replete terram, et subjicite eam, et dominamini piscibus maris, et volatilibus cæli, et universis animantibus, quæ moventur super terram.
Genesis 1 29 Dixitque Deus : Ecce dedi vobis omnem herbam afferentem semen super terram, et universa ligna quæ habent in semetipsis sementem generis sui, ut sint vobis in escam :
Genesis 1 30 et cunctis animantibus terræ, omnique volucri cæli, et universis quæ moventur in terra, et in quibus est anima vivens, ut habeant ad vescendum. Et factum est ita.
Genesis 1 31 Viditque Deus cuncta quæ fecerat, et erant valde bona. Et factum est vespere et mane, dies sextus.
Genesis 2 1 Igitur perfecti sunt cæli et terra, et omnis ornatus eorum.
Genesis 2 2 Complevitque Deus die septimo opus suum quod fecerat : et requievit die septimo ab universo opere quod patrarat.
Genesis 2 3 Et benedixit diei septimo, et sanctificavit illum, quia in ipso cessaverat ab omni opere suo quod creavit Deus ut faceret.
Genesis 2 4 Istæ sunt generationes cæli et terræ, quando creata sunt, in die quo fecit Dominus Deus cælum et terram,
Genesis 2 5 et omne virgultum agri antequam orietur in terra, omnemque herbam regionis priusquam germinaret : non enim pluerat Dominus Deus super terram, et homo non erat qui operaretur terram :
Genesis 2 6 sed fons ascendebat e terra, irrigans universam superficiem terræ.
Genesis 2 7 Formavit igitur Dominus Deus hominem de limo terræ, et inspiravit in faciem ejus spiraculum vitæ, et factus est homo in animam viventem.
Genesis 2 8 Plantaverat autem Dominus Deus paradisum voluptatis a principio, in quo posuit hominem quem formaverat.
Genesis 2 9 Produxitque Dominus Deus de humo omne lignum pulchrum visu, et ad vescendum suave lignum etiam vitæ in medio paradisi, lignumque scientiæ boni et mali.
Genesis 2 10 Et fluvius egrediebatur de loco voluptatis ad irrigandum paradisum, qui inde dividitur in quatuor capita.
Genesis 2 11 Nomen uni Phison : ipse est qui circuit omnem terram Hevilath, ubi nascitur aurum :
Genesis 2 12 et aurum terræ illius optimum est ; ibi invenitur bdellium, et lapis onychinus.
Genesis 2 13 Et nomen fluvii secundi Gehon ; ipse est qui circumit omnem terram Æthiopiæ.
Genesis 2 14 Nomen vero fluminis tertii, Tigris : ipse vadit contra Assyrios. Fluvius autem quartus, ipse est Euphrates.
Genesis 2 15 Tulit ergo Dominus Deus hominem, et posuit eum in paradiso voluptatis, ut operaretur, et custodiret illum :
Genesis 2 16 præcepitque ei, dicens : Ex omni ligno paradisi comede ;
Genesis 2 17 de ligno autem scientiæ boni et mali ne comedas : in quocumque enim die comederis ex eo, morte morieris.
Genesis 2 18 Dixit quoque Dominus Deus : Non est bonum esse hominem solum : faciamus ei adjutorium simile sibi.
Genesis 2 19 Formatis igitur Dominus Deus de humo cunctis animantibus terræ, et universis volatilibus cæli, adduxit ea ad Adam, ut videret quid vocaret ea : omne enim quod vocavit Adam animæ viventis, ipsum est nomen ejus.
Genesis 2 20 Appellavitque Adam nominibus suis cuncta animantia, et universa volatilia cæli, et omnes bestias terræ : Adæ vero non inveniebatur adjutor similis ejus.
Genesis 2 21 Immisit ergo Dominus Deus soporem in Adam : cumque obdormisset, tulit unam de costis ejus, et replevit carnem pro ea.
Genesis 2 22 Et ædificavit Dominus Deus costam, quam tulerat de Adam, in mulierem : et adduxit eam ad Adam.
Genesis 2 23 Dixitque Adam : Hoc nunc os ex ossibus meis, et caro de carne mea : hæc vocabitur Virago, quoniam de viro sumpta est.
Genesis 2 24 Quam ob rem relinquet homo patrem suum, et matrem, et adhærebit uxori suæ : et erunt duo in carne una.
Genesis 2 25 Erat autem uterque nudus, Adam scilicet et uxor ejus : et non erubescebant.
Genesis 3 1 Sed et serpens erat callidior cunctis animantibus terræ quæ fecerat Dominus Deus. Qui dixit ad mulierem : Cur præcepit vobis Deus ut non comederetis de omni ligno paradisi ?
Genesis 3 2 Cui respondit mulier : De fructu lignorum, quæ sunt in paradiso, vescimur :
Genesis 3 3 de fructu vero ligni quod est in medio paradisi, præcepit nobis Deus ne comederemus, et ne tangeremus illud, ne forte moriamur.
Genesis 3 4 Dixit autem serpens ad mulierem : Nequaquam morte moriemini.
Genesis 3 5 Scit enim Deus quod in quocumque die comederitis ex eo, aperientur oculi vestri, et eritis sicut dii, scientes bonum et malum.
Genesis 3 6 Vidit igitur mulier quod bonum esset lignum ad vescendum, et pulchrum oculis, aspectuque delectabile : et tulit de fructu illius, et comedit : deditque viro suo, qui comedit.
Genesis 3 7 Et aperti sunt oculi amborum ; cumque cognovissent se esse nudos, consuerunt folia ficus, et fecerunt sibi perizomata.
Genesis 3 8 Et cum audissent vocem Domini Dei deambulantis in paradiso ad auram post meridiem, abscondit se Adam et uxor ejus a facie Domini Dei in medio ligni paradisi.
Genesis 3 9 Vocavitque Dominus Deus Adam, et dixit ei : Ubi es ?
Genesis 3 10 Qui ait : Vocem tuam audivi in paradiso, et timui, eo quod nudus essem, et abscondi me.
Genesis 3 11 Cui dixit : Quis enim indicavit tibi quod nudus esses, nisi quod ex ligno de quo præceperam tibi ne comederes, comedisti ?
Genesis 3 12 Dixitque Adam : Mulier, quam dedisti mihi sociam, dedit mihi de ligno, et comedi.
Genesis 3 13 Et dixit Dominus Deus ad mulierem : Quare hoc fecisti ? Quæ respondit : Serpens decepit me, et comedi.
Genesis 3 14 Et ait Dominus Deus ad serpentem : Quia fecisti hoc, maledictus es inter omnia animantia, et bestias terræ : super pectus tuum gradieris, et terram comedes cunctis diebus vitæ tuæ.
Genesis 3 15 Inimicitias ponam inter te et mulierem, et semen tuum et semen illius : ipsa conteret caput tuum, et tu insidiaberis calcaneo ejus.
Genesis 3 16 Mulieri quoque dixit : Multiplicabo ærumnas tuas, et conceptus tuos : in dolore paries filios, et sub viri potestate eris, et ipse dominabitur tui.
Genesis 3 17 Adæ vero dixit : Quia audisti vocem uxoris tuæ, et comedisti de ligno, ex quo præceperam tibi ne comederes, maledicta terra in opere tuo : in laboribus comedes ex ea cunctis diebus vitæ tuæ.
Genesis 3 18 Spinas et tribulos germinabit tibi, et comedes herbam terræ.
Genesis 3 19 In sudore vultus tui vesceris pane, donec revertaris in terram de qua sumptus es : quia pulvis es et in pulverem reverteris.
Genesis 3 20 Et vocavit Adam nomen uxoris suæ, Heva : eo quod mater esset cunctorum viventium.
Genesis 3 21 Fecit quoque Dominus Deus Adæ et uxori ejus tunicas pelliceas, et induit eos :
Genesis 3 22 et ait : Ecce Adam quasi unus ex nobis factus est, sciens bonum et malum : nunc ergo ne forte mittat manum suam, et sumat etiam de ligno vitæ, et comedat, et vivat in æternum.
Genesis 3 23 Et emisit eum Dominus Deus de paradiso voluptatis, ut operaretur terram de qua sumptus est.
Genesis 3 24 Ejecitque Adam : et collocavit ante paradisum voluptatis cherubim, et flammeum gladium, atque versatilem, ad custodiendam viam ligni vitæ.
Genesis 4 1 Adam vero cognovit uxorem suam Hevam, quæ concepit et peperit Cain, dicens : Possedi hominem per Deum.
Genesis 4 2 Rursumque peperit fratrem ejus Abel. Fuit autem Abel pastor ovium, et Cain agricola.
Genesis 4 3 Factum est autem post multos dies ut offerret Cain de fructibus terræ munera Domino.
Genesis 4 4 Abel quoque obtulit de primogenitis gregis sui, et de adipibus eorum : et respexit Dominus ad Abel, et ad munera ejus.
Genesis 4 5 Ad Cain vero, et ad munera illius non respexit : iratusque est Cain vehementer, et concidit vultus ejus.
Genesis 4 6 Dixitque Dominus ad eum : Quare iratus es ? et cur concidit facies tua ?
Genesis 4 7 nonne si bene egeris, recipies : sin autem male, statim in foribus peccatum aderit ? sed sub te erit appetitus ejus, et tu dominaberis illius.
Genesis 4 8 Dixitque Cain ad Abel fratrem suum : Egrediamur foras. Cumque essent in agro, consurrexit Cain adversus fratrem suum Abel, et interfecit eum.
Genesis 4 9 Et ait Dominus ad Cain : Ubi est Abel frater tuus ? Qui respondit : Nescio : num custos fratris mei sum ego ?
Genesis 4 10 Dixitque ad eum : Quid fecisti ? vox sanguinis fratris tui clamat ad me de terra.
Genesis 4 11 Nunc igitur maledictus eris super terram, quæ aperuit os suum, et suscepit sanguinem fratris tui de manu tua.
Genesis 4 12 Cum operatus fueris eam, non dabit tibi fructus suos : vagus et profugus eris super terram.
Genesis 4 13 Dixitque Cain ad Dominum : Major est iniquitas mea, quam ut veniam merear.
Genesis 4 14 Ecce ejicis me hodie a facie terræ, et a facie tua abscondar, et ero vagus et profugus in terra : omnis igitur qui invenerit me, occidet me.
Genesis 4 15 Dixitque ei Dominus : Nequaquam ita fiet : sed omnis qui occiderit Cain, septuplum punietur. Posuitque Dominus Cain signum, ut non interficeret eum omnis qui invenisset eum.
Genesis 4 16 Egressusque Cain a facie Domini, habitavit profugus in terra ad orientalem plagam Eden.
Genesis 4 17 Cognovit autem Cain uxorem suam, quæ concepit, et peperit Henoch : et ædificavit civitatem, vocavitque nomen ejus ex nomine filii sui, Henoch.
Genesis 4 18 Porro Henoch genuit Irad, et Irad genuit Maviaël, et Maviaël genuit Mathusaël, et Mathusaël genuit Lamech.
Genesis 4 19 Qui accepit duas uxores, nomen uni Ada, et nomen alteri Sella.
Genesis 4 20 Genuitque Ada Jabel, qui fuit pater habitantium in tentoriis, atque pastorum.
Genesis 4 21 Et nomen fratris ejus Jubal : ipse fuit pater canentium cithara et organo.
Genesis 4 22 Sella quoque genuit Tubalcain, qui fuit malleator et faber in cuncta opera æris et ferri. Soror vero Tubalcain, Noëma.
Genesis 4 23 Dixitque Lamech uxoribus suis Adæ et Sellæ : Audite vocem meam, uxores Lamech ; auscultate sermonem meum : quoniam occidi virum in vulnus meum, et adolescentulum in livorem meum.
Genesis 4 24 Septuplum ultio dabitur de Cain : de Lamech vero septuagies septies.
Genesis 4 25 Cognovit quoque adhuc Adam uxorem suam : et peperit filium, vocavitque nomen ejus Seth, dicens : Posuit mihi Deus semen aliud pro Abel, quem occidit Cain.
Genesis 4 26 Sed et Seth natus est filius, quem vocavit Enos : iste cœpit invocare nomen Domini.
Genesis 5 1 Hic est liber generationis Adam. In die qua creavit Deus hominem, ad similitudinem Dei fecit illum.
Genesis 5 2 Masculum et feminam creavit eos, et benedixit illis : et vocavit nomen eorum Adam, in die quo creati sunt.
Genesis 5 3 Vixit autem Adam centum triginta annis : et genuit ad imaginem et similitudinem suam, vocavitque nomen ejus Seth.
Genesis 5 4 Et facti sunt dies Adam, postquam genuit Seth, octingenti anni : genuitque filios et filias.
Genesis 5 5 Et factum est omne tempus quod vixit Adam, anni nongenti triginta, et mortuus est.
Genesis 5 6 Vixit quoque Seth centum quinque annis, et genuit Enos.
Genesis 5 7 Vixitque Seth, postquam genuit Enos, octingentis septem annis, genuitque filios et filias.
Genesis 5 8 Et facti sunt omnes dies Seth nongentorum duodecim annorum, et mortuus est.
Genesis 5 9 Vixit vero Enos nonaginta annis, et genuit Cainan.
Genesis 5 10 Post cujus ortum vixit octingentis quindecim annis, et genuit filios et filias.
Genesis 5 11 Factique sunt omnes dies Enos nongenti quinque anni, et mortuus est.
Genesis 5 12 Vixit quoque Cainan septuaginta annis, et genuit Malaleel.
Genesis 5 13 Et vixit Cainan, postquam genuit Malaleel, octingentis quadraginta annis, genuitque filios et filias.
Genesis 5 14 Et facti sunt omnes dies Cainan nongenti decem anni, et mortuus est.
Genesis 5 15 Vixit autem Malaleel sexaginta quinque annis, et genuit Jared.
Genesis 5 16 Et vixit Malaleel, postquam genuit Jared, octingentis triginta annis, et genuit filios et filias.
Genesis 5 17 Et facti sunt omnes dies Malaleel octingenti nonaginta quinque anni, et mortuus est.
Genesis 5 18 Vixitque Jared centum sexaginta duobus annis, et genuit Henoch.
Genesis 5 19 Et vixit Jared, postquam genuit Henoch, octingentis annis, et genuit filios et filias.
Genesis 5 20 Et facti sunt omnes dies Jared nongenti sexaginta duo anni, et mortuus est.
Genesis 5 21 Porro Henoch vixit sexaginta quinque annis, et genuit Mathusalam.
Genesis 5 22 Et ambulavit Henoch cum Deo : et vixit, postquam genuit Mathusalam, trecentis annis, et genuit filios et filias.
Genesis 5 23 Et facti sunt omnes dies Henoch trecenti sexaginta quinque anni.
Genesis 5 24 Ambulavitque cum Deo, et non apparuit : quia tulit eum Deus.
Genesis 5 25 Vixit quoque Mathusala centum octoginta septem annis, et genuit Lamech.
Genesis 5 26 Et vixit Mathusala, postquam genuit Lamech, septingentis octoginta duobus annis, et genuit filios et filias.
Genesis 5 27 Et facti sunt omnes dies Mathusala nongenti sexaginta novem anni, et mortuus est.
Genesis 5 28 Vixit autem Lamech centum octoginta duobus annis, et genuit filium :
Genesis 5 29 vocavitque nomen ejus Noë, dicens : Iste consolabitur nos ab operibus et laboribus manuum nostrarum in terra, cui maledixit Dominus.
Genesis 5 30 Vixitque Lamech, postquam genuit Noë, quingentis nonaginta quinque annis, et genuit filios et filias.
Genesis 5 31 Et facti sunt omnes dies Lamech septingenti septuaginta septem anni, et mortuus est. Noë vero cum quingentorum esset annorum, genuit Sem, Cham et Japheth.
Genesis 6 1 Cumque cœpissent homines multiplicari super terram, et filias procreassent,
Genesis 6 2 videntes filii Dei filias hominum quod essent pulchræ, acceperunt sibi uxores ex omnibus, quas elegerant.
Genesis 6 3 Dixitque Deus : Non permanebit spiritus meus in homine in æternum, quia caro est : eruntque dies illius centum viginti annorum.
Genesis 6 4 Gigantes autem erant super terram in diebus illis : postquam enim ingressi sunt filii Dei ad filias hominum, illæque genuerunt, isti sunt potentes a sæculo viri famosi.
Genesis 6 5 Videns autem Deus quod multa malitia hominum esset in terra, et cuncta cogitatio cordis intenta esset ad malum omni tempore,
Genesis 6 6 pœnituit eum quod hominum fecisset in terra. Et tactus dolore cordis intrinsecus,
Genesis 6 7 Delebo, inquit, hominem, quem creavi, a facie terræ, ab homine usque ad animantia, a reptili usque ad volucres cæli : pœnitet enim me fecisse eos.
Genesis 6 8 Noë vero invenit gratiam coram Domino.
Genesis 6 9 Hæ sunt generationes Noë : Noë vir justus atque perfectus fuit in generationibus suis ; cum Deo ambulavit.
Genesis 6 10 Et genuit tres filios, Sem, Cham et Japheth.
Genesis 6 11 Corrupta est autem terra coram Deo, et repleta est iniquitate.
Genesis 6 12 Cumque vidisset Deus terram esse corruptam (omnis quippe caro corruperat viam suam super terram),
Genesis 6 13 dixit ad Noë : Finis universæ carnis venit coram me : repleta est terra iniquitate a facie eorum, et ego disperdam eos cum terra.
Genesis 6 14 Fac tibi arcam de lignis lævigatis ; mansiunculas in arca facies, et bitumine linies intrinsecus et extrinsecus.
Genesis 6 15 Et sic facies eam : trecentorum cubitorum erit longitudo arcæ, quinquaginta cubitorum latitudo, et triginta cubitorum altitudo illius.
Genesis 6 16 Fenestram in arca facies, et in cubito consummabis summitatem ejus : ostium autem arcæ pones ex latere ; deorsum, cœnacula et tristega facies in ea.
Genesis 6 17 Ecce ego adducam aquas diluvii super terram, ut interficiam omnem carnem, in qua spiritus vitæ est subter cælum : universa quæ in terra sunt, consumentur.
Genesis 6 18 Ponamque fœdus meum tecum : et ingredieris arcam tu et filii tui, uxor tua, et uxores filiorum tuorum tecum.
Genesis 6 19 Et ex cunctis animantibus universæ carnis bina induces in arcam, ut vivant tecum : masculini sexus et feminini.
Genesis 6 20 De volucribus juxta genus suum, et de jumentis in genere suo, et ex omni reptili terræ secundum genus suum : bina de omnibus ingredientur tecum, ut possint vivere.
Genesis 6 21 Tolles igitur tecum ex omnibus escis, quæ mandi possunt, et comportabis apud te : et erunt tam tibi, quam illis in cibum.
Genesis 6 22 Fecit igitur Noë omnia quæ præceperat illi Deus.
Genesis 7 1 Dixitque Dominus ad eum : Ingredere tu et omnis domus tua in arcam : te enim vidi justum coram me in generatione hac.
Genesis 7 2 Ex omnibus animantibus mundis tolle septena et septena, masculum et feminam : de animantibus vero immundis duo et duo, masculum et feminam.
Genesis 7 3 Sed et de volatilibus cæli septena et septena, masculum et feminam : ut salvetur semen super faciem universæ terræ.
Genesis 7 4 Adhuc enim, et post dies septem ego pluam super terram quadraginta diebus et quadraginta noctibus : et delebo omnem substantiam, quam feci, de superficie terræ.
Genesis 7 5 Fecit ergo Noë omnia quæ mandaverat ei Dominus.
Genesis 7 6 Eratque sexcentorum annorum quando diluvii aquæ inundaverunt super terram.
Genesis 7 7 Et ingressus est Noë et filii ejus, uxor ejus et uxores filiorum ejus cum eo in arcam propter aquas diluvii.
Genesis 7 8 De animantibus quoque mundis et immundis, et de volucribus, et ex omni quod movetur super terram,
Genesis 7 9 duo et duo ingressa sunt ad Noë in arcam, masculus et femina, sicut præceperat Dominus Noë.
Genesis 7 10 Cumque transissent septem dies, aquæ diluvii inundaverunt super terram.
Genesis 7 11 Anno sexcentesimo vitæ Noë, mense secundo, septimodecimo die mensis, rupti sunt omnes fontes abyssi magnæ, et cataractæ cæli apertæ sunt :
Genesis 7 12 et facta est pluvia super terram quadraginta diebus et quadraginta noctibus.
Genesis 7 13 In articulo diei illius ingressus est Noë, et Sem, et Cham, et Japheth filii ejus ; uxor illius, et tres uxores filiorum ejus cum eis in arcam :
Genesis 7 14 ipsi et omne animal secundum genus suum, universaque jumenta in genere suo, et omne quod movetur super terram in genere suo, cunctumque volatile secundum genus suum, universæ aves, omnesque volucres,
Genesis 7 15 ingressæ sunt ad Noë in arcam, bina et bina ex omni carne, in qua erat spiritus vitæ.
Genesis 7 16 Et quæ ingressa sunt, masculus et femina ex omni carne introierunt, sicut præceperat ei Deus : et inclusit eum Dominus deforis.
Genesis 7 17 Factumque est diluvium quadraginta diebus super terram : et multiplicatæ sunt aquæ, et elevaverunt arcam in sublime a terra.
Genesis 7 18 Vehementer enim inundaverunt, et omnia repleverunt in superficie terræ : porro arca ferebatur super aquas.
Genesis 7 19 Et aquæ prævaluerunt nimis super terram : opertique sunt omnes montes excelsi sub universo cælo.
Genesis 7 20 Quindecim cubitis altior fuit aqua super montes, quos operuerat.
Genesis 7 21 Consumptaque est omnis caro quæ movebatur super terram, volucrum, animantium, bestiarum, omniumque reptilium, quæ reptant super terram : universi homines,
Genesis 7 22 et cuncta, in quibus spiraculum vitæ est in terra, mortua sunt.
Genesis 7 23 Et delevit omnem substantiam quæ erat super terram, ab homine usque ad pecus, tam reptile quam volucres cæli : et deleta sunt de terra. Remansit autem solus Noë, et qui cum eo erant in arca.
Genesis 7 24 Obtinueruntque aquæ terram centum quinquaginta diebus.
Genesis 8 1 Recordatus autem Deus Noë, cunctorumque animantium, et omnium jumentorum, quæ erant cum eo in arca, adduxit spiritum super terram, et imminutæ sunt aquæ.
Genesis 8 2 Et clausi sunt fontes abyssi, et cataractæ cæli : et prohibitæ sunt pluviæ de cælo.
Genesis 8 3 Reversæque sunt aquæ de terra euntes et redeuntes : et cœperunt minui post centum quinquaginta dies.
Genesis 8 4 Requievitque arca mense septimo, vigesimo septimo die mensis, super montes Armeniæ.
Genesis 8 5 At vero aquæ ibant et decrescebant usque ad decimum mensem : decimo enim mense, primo die mensis, apparuerunt cacumina montium.
Genesis 8 6 Cumque transissent quadraginta dies, aperiens Noë fenestram arcæ, quam fecerat, dimisit corvum,
Genesis 8 7 qui egrediebatur, et non revertebatur, donec siccarentur aquæ super terram.
Genesis 8 8 Emisit quoque columbam post eum, ut videret si jam cessassent aquæ super faciem terræ.
Genesis 8 9 Quæ cum non invenisset ubi requiesceret pes ejus, reversa est ad eum in arcam : aquæ enim erant super universam terram : extenditque manum, et apprehensam intulit in arcam.
Genesis 8 10 Expectatis autem ultra septem diebus aliis, rursum dimisit columbam ex arca.
Genesis 8 11 At illa venit ad eum ad vesperam, portans ramum olivæ virentibus foliis in ore suo : intellexit ergo Noë quod cessassent aquæ super terram.
Genesis 8 12 Expectavitque nihilominus septem alios dies : et emisit columbam, quæ non est reversa ultra ad eum.
Genesis 8 13 Igitur sexcentesimo primo anno, primo mense, prima die mensis, imminutæ sunt aquæ super terram : et aperiens Noë tectum arcæ, aspexit, viditque quod exsiccata esset superficies terræ.
Genesis 8 14 Mense secundo, septimo et vigesimo die mensis arefacta est terra.
Genesis 8 15 Locutus est autem Deus ad Noë, dicens :
Genesis 8 16 Egredere de arca, tu et uxor tua, filii tui et uxores filiorum tuorum tecum.
Genesis 8 17 Cuncta animantia, quæ sunt apud te, ex omni carne, tam in volatilibus quam in bestiis et universis reptilibus, quæ reptant super terram, educ tecum, et ingredimini super terram : crescite et multiplicamini super eam.
Genesis 8 18 Egressus est ergo Noë, et filii ejus : uxor illius, et uxores filiorum ejus cum eo.
Genesis 8 19 Sed et omnia animantia, jumenta, et reptilia quæ reptant super terram, secundum genus suum, egressa sunt de arca.
Genesis 8 20 Ædificavit autem Noë altare Domino : et tollens de cunctis pecoribus et volucribus mundis, obtulit holocausta super altare.
Genesis 8 21 Odoratusque est Dominus odorem suavitatis, et ait : Nequaquam ultra maledicam terræ propter homines : sensus enim et cogitatio humani cordis in malum prona sunt ab adolescentia sua : non igitur ultra percutiam omnem animam viventem sicut feci.
Genesis 8 22 Cunctis diebus terræ, sementis et messis, frigus et æstus, æstas et hiems, nox et dies non requiescent.
Genesis 9 1 Benedixitque Deus Noë et filiis ejus. Et dixit ad eos : Crescite, et multiplicamini, et replete terram.
Genesis 9 2 Et terror vester ac tremor sit super cuncta animalia terræ, et super omnes volucres cæli, cum universis quæ moventur super terram : omnes pisces maris manui vestræ traditi sunt.
Genesis 9 3 Et omne, quod movetur et vivit, erit vobis in cibum : quasi olera virentia tradidi vobis omnia.
Genesis 9 4 Excepto, quod carnem cum sanguine non comedetis.
Genesis 9 5 Sanguinem enim animarum vestrarum requiram de manu cunctarum bestiarum : et de manu hominis, de manu viri, et fratris ejus requiram animam hominis.
Genesis 9 6 Quicumque effuderit humanum sanguinem, fundetur sanguis illius : ad imaginem quippe Dei factus est homo.
Genesis 9 7 Vos autem crescite et multiplicamini, et ingredimini super terram, et implete eam.
Genesis 9 8 Hæc quoque dixit Deus ad Noë, et ad filios ejus cum eo :
Genesis 9 9 Ecce ego statuam pactum meum vobiscum, et cum semine vestro post vos :
Genesis 9 10 et ad omnem animam viventem, quæ est vobiscum, tam in volucribus quam in jumentis et pecudibus terræ cunctis, quæ egressa sunt de arca, et universis bestiis terræ.
Genesis 9 11 Statuam pactum meum vobiscum, et nequaquam ultra interficietur omnis caro aquis diluvii, neque erit deinceps diluvium dissipans terram.
Genesis 9 12 Dixitque Deus : Hoc signum fœderis quod do inter me et vos, et ad omnem animam viventem, quæ est vobiscum in generationes sempiternas :
Genesis 9 13 arcum meum ponam in nubibus, et erit signum fœderis inter me et inter terram.
Genesis 9 14 Cumque obduxero nubibus cælum, apparebit arcus meus in nubibus :
Genesis 9 15 et recordabor fœderis mei vobiscum, et cum omni anima vivente quæ carnem vegetat : et non erunt ultra aquæ diluvii ad delendum universam carnem.
Genesis 9 16 Eritque arcus in nubibus, et videbo illum, et recordabor fœderis sempiterni quod pactum est inter Deum et omnem animam viventem universæ carnis quæ est super terram.
Genesis 9 17 Dixitque Deus ad Noë : Hoc erit signum fœderis, quod constitui inter me et omnem carnem super terram.
Genesis 9 18 Erant ergo filii Noë, qui egressi sunt de arca, Sem, Cham et Japheth : porro Cham ipse est pater Chanaan.
Genesis 9 19 Tres isti filii sunt Noë : et ab his disseminatum est omne genus hominum super universam terram.
Genesis 9 20 Cœpitque Noë vir agricola exercere terram, et plantavit vineam.
Genesis 9 21 Bibensque vinum inebriatus est, et nudatus in tabernaculo suo.
Genesis 9 22 Quod cum vidisset Cham, pater Chanaan, verenda scilicet patris sui esse nudata, nuntiavit duobus fratribus suis foras.
Genesis 9 23 At vero Sem et Japheth pallium imposuerunt humeris suis, et incedentes retrorsum, operuerunt verenda patris sui : faciesque eorum aversæ erant, et patris virilia non viderunt.
Genesis 9 24 Evigilans autem Noë ex vino, cum didicisset quæ fecerat ei filius suus minor,
Genesis 9 25 ait : Maledictus Chanaan, servus servorum erit fratribus suis.
Genesis 9 26 Dixitque : Benedictus Dominus Deus Sem, sit Chanaan servus ejus.
Genesis 9 27 Dilatet Deus Japheth, et habitet in tabernaculis Sem, sitque Chanaan servus ejus.
Genesis 9 28 Vixit autem Noë post diluvium trecentis quinquaginta annis.
Genesis 9 29 Et impleti sunt omnes dies ejus nongentorum quinquaginta annorum : et mortuus est.
Genesis 10 1 Hæ sunt generationes filiorum Noë, Sem, Cham et Japheth : natique sunt eis filii post diluvium.
Genesis 10 2 Filii Japheth : Gomer, et Magog, et Madai, et Javan, et Thubal, et Mosoch, et Thiras.
Genesis 10 3 Porro filii Gomer : Ascenez et Riphath et Thogorma.
Genesis 10 4 Filii autem Javan : Elisa et Tharsis, Cetthim et Dodanim.
Genesis 10 5 Ab his divisæ sunt insulæ gentium in regionibus suis, unusquisque secundum linguam suam et familias suas in nationibus suis.
Genesis 10 6 Filii autem Cham : Chus, et Mesraim, et Phuth, et Chanaan.
Genesis 10 7 Filii Chus : Saba, et Hevila, et Sabatha, et Regma, et Sabatacha. Filii Regma : Saba et Dadan.
Genesis 10 8 Porro Chus genuit Nemrod : ipse cœpit esse potens in terra,
Genesis 10 9 et erat robustus venator coram Domino. Ob hoc exivit proverbium : Quasi Nemrod robustus venator coram Domino.
Genesis 10 10 Fuit autem principium regni ejus Babylon, et Arach et Achad, et Chalanne, in terra Sennaar.
Genesis 10 11 De terra illa egressus est Assur, et ædificavit Niniven, et plateas civitatis, et Chale.
Genesis 10 12 Resen quoque inter Niniven et Chale : hæc est civitas magna.
Genesis 10 13 At vero Mesraim genuit Ludim, et Anamim et Laabim, Nephthuim,
Genesis 10 14 et Phetrusim, et Chasluim : de quibus egressi sunt Philisthiim et Caphtorim.
Genesis 10 15 Chanaan autem genuit Sidonem primogenitum suum. Hethæum,
Genesis 10 16 et Jebusæum, et Amorrhæum, Gergesæum,
Genesis 10 17 Hevæum, et Aracæum : Sinæum,
Genesis 10 18 et Aradium, Samaræum, et Amathæum : et post hæc disseminati sunt populi Chananæorum.
Genesis 10 19 Factique sunt termini Chanaan venientibus a Sidone Geraram usque Gazam, donec ingrediaris Sodomam et Gomorrham, et Adamam, et Seboim usque Lesa.
Genesis 10 20 Hi sunt filii Cham in cognationibus, et linguis, et generationibus, terrisque et gentibus suis.
Genesis 10 21 De Sem quoque nati sunt, patre omnium filiorum Heber, fratre Japheth majore.
Genesis 10 22 Filii Sem : Ælam, et Assur, et Arphaxad, et Lud, et Aram.
Genesis 10 23 Filii Aram : Us, et Hul, et Gether, et Mes.
Genesis 10 24 At vero Arphaxad genuit Sale, de quo ortus est Heber.
Genesis 10 25 Natique sunt Heber filii duo : nomen uni Phaleg, eo quod in diebus ejus divisa sit terra : et nomen fratris ejus Jectan.
Genesis 10 26 Qui Jectan genuit Elmodad, et Saleph, et Asarmoth, Jare,
Genesis 10 27 et Aduram, et Uzal, et Decla,
Genesis 10 28 et Ebal, et Abimaël, Saba,
Genesis 10 29 et Ophir, et Hevila, et Jobab : omnes isti, filii Jectan.
Genesis 10 30 Et facta est habitatio eorum de Messa pergentibus usque Sephar montem orientalem.
Genesis 10 31 Isti filii Sem secundum cognationes, et linguas, et regiones in gentibus suis.
Genesis 10 32 Hæ familiæ Noë juxta populos et nationes suas. Ab his divisæ sunt gentes in terra post diluvium.
Genesis 11 1 Erat autem terra labii unius, et sermonum eorumdem.
Genesis 11 2 Cumque proficiscerentur de oriente, invenerunt campum in terra Senaar, et habitaverunt in eo.
Genesis 11 3 Dixitque alter ad proximum suum : Venite, faciamus lateres, et coquamus eos igni. Habueruntque lateres pro saxis, et bitumen pro cæmento :
Genesis 11 4 et dixerunt : Venite, faciamus nobis civitatem et turrim, cujus culmen pertingat ad cælum : et celebremus nomen nostrum antequam dividamur in universas terras.
Genesis 11 5 Descendit autem Dominus ut videret civitatem et turrim, quam ædificabant filii Adam,
Genesis 11 6 et dixit : Ecce, unus est populus, et unum labium omnibus : cœperuntque hoc facere, nec desistent a cogitationibus suis, donec eas opere compleant.
Genesis 11 7 Venite igitur, descendamus, et confundamus ibi linguam eorum, ut non audiat unusquisque vocem proximi sui.
Genesis 11 8 Atque ita divisit eos Dominus ex illo loco in universas terras, et cessaverunt ædificare civitatem.
Genesis 11 9 Et idcirco vocatum est nomen ejus Babel, quia ibi confusum est labium universæ terræ : et inde dispersit eos Dominus super faciem cunctarum regionum.
Genesis 11 10 Hæ sunt generationes Sem : Sem erat centum annorum quando genuit Arphaxad, biennio post diluvium.
Genesis 11 11 Vixitque Sem, postquam genuit Arphaxad, quingentis annis : et genuit filios et filias.
Genesis 11 12 Porro Arphaxad vixit triginta quinque annis, et genuit Sale.
Genesis 11 13 Vixitque Arphaxad, postquam genuit Sale, trecentis tribus annis : et genuit filios et filias.
Genesis 11 14 Sale quoque vixit triginta annis, et genuit Heber.
Genesis 11 15 Vixitque Sale, postquam genuit Heber, quadringentis tribus annis : et genuit filios et filias.
Genesis 11 16 Vixit autem Heber triginta quatuor annis, et genuit Phaleg.
Genesis 11 17 Et vixit Heber postquam genuit Phaleg, quadringentis triginta annis : et genuit filios et filias.
Genesis 11 18 Vixit quoque Phaleg triginta annis, et genuit Reu.
Genesis 11 19 Vixitque Phaleg, postquam genuit Reu, ducentis novem annis : et genuit filios et filias.
Genesis 11 20 Vixit autem Reu triginta duobus annis, et genuit Sarug.
Genesis 11 21 Vixit quoque Reu, postquam genuit Sarug, ducentis septem annis : et genuit filios et filias.
Genesis 11 22 Vixit vero Sarug triginta annis, et genuit Nachor.
Genesis 11 23 Vixitque Sarug, postquam genuit Nachor, ducentis annis : et genuit filios et filias.
Genesis 11 24 Vixit autem Nachor viginti novem annis, et genuit Thare.
Genesis 11 25 Vixitque Nachor, postquam genuit Thare, centum decem et novem annis : et genuit filios et filias.
Genesis 11 26 Vixitque Thare septuaginta annis, et genuit Abram, et Nachor, et Aran.
Genesis 11 27 Hæ sunt autem generationes Thare : Thare genuit Abram, Nachor et Aran. Porro Aran genuit Lot.
Genesis 11 28 Mortuusque est Aran ante Thare patrem suum, in terra nativitatis suæ, in Ur Chaldæorum.
Genesis 11 29 Duxerunt autem Abram et Nachor uxores : nomen uxoris Abram, Sarai : et nomen uxoris Nachor, Melcha filia Aran, patris Melchæ, et patris Jeschæ.
Genesis 11 30 Erat autem Sarai sterilis, nec habebat liberos.
Genesis 11 31 Tulit itaque Thare Abram filium suum, et Lot filium Aran, filium filii sui, et Sarai nurum suam, uxorem Abram filii sui, et eduxit eos de Ur Chaldæorum, ut irent in terram Chanaan : veneruntque usque Haran, et habitaverunt ibi.
Genesis 11 32 Et facti sunt dies Thare ducentorum quinque annorum, et mortuus est in Haran.
Genesis 12 1 Dixit autem Dominus ad Abram : Egredere de terra tua, et de cognatione tua, et de domo patris tui, et veni in terram quam monstrabo tibi.
Genesis 12 2 Faciamque te in gentem magnam, et benedicam tibi, et magnificabo nomen tuum, erisque benedictus.
Genesis 12 3 Benedicam benedicentibus tibi, et maledicam maledicentibus tibi, atque in te benedicentur universæ cognationes terræ.
Genesis 12 4 Egressus est itaque Abram sicut præceperat ei Dominus, et ivit cum eo Lot : septuaginta quinque annorum erat Abram cum egrederetur de Haran.
Genesis 12 5 Tulitque Sarai uxorem suam, et Lot filium fratris sui, universamque substantiam quam possederant, et animas quas fecerant in Haran : et egressi sunt ut irent in terram Chanaan. Cumque venissent in eam,
Genesis 12 6 pertransivit Abram terram usque ad locum Sichem, usque ad convallem illustrem : Chananæus autem tunc erat in terra.
Genesis 12 7 Apparuit autem Dominus Abram, et dixit ei : Semini tuo dabo terram hanc. Qui ædificavit ibi altare Domino, qui apparuerat ei.
Genesis 12 8 Et inde transgrediens ad montem, qui erat contra orientem Bethel, tetendit ibi tabernaculum suum, ab occidente habens Bethel, et ab oriente Hai : ædificavit quoque ibi altare Domino, et invocavit nomen ejus.
Genesis 12 9 Perrexitque Abram vadens, et ultra progrediens ad meridiem.
Genesis 12 10 Facta est autem fames in terra : descenditque Abram in Ægyptum, ut peregrinaretur ibi : prævaluerat enim fames in terra.
Genesis 12 11 Cumque prope esset ut ingrederetur Ægyptum, dixit Sarai uxori suæ : Novi quod pulchra sis mulier :
Genesis 12 12 et quod cum viderint te Ægyptii, dicturi sunt : Uxor ipsius est : et interficient me, et te reservabunt.
Genesis 12 13 Dic ergo, obsecro te, quod soror mea sis : ut bene sit mihi propter te, et vivat anima mea ob gratiam tui.
Genesis 12 14 Cum itaque ingressus esset Abram Ægyptum, viderunt Ægyptii mulierem quod esset pulchra nimis.
Genesis 12 15 Et nuntiaverunt principes Pharaoni, et laudaverunt eam apud illum : et sublata est mulier in domum Pharaonis.
Genesis 12 16 Abram vero bene usi sunt propter illam : fueruntque ei oves et boves et asini, et servi et famulæ, et asinæ et cameli.
Genesis 12 17 Flagellavit autem Dominus Pharaonem plagis maximis, et domum ejus, propter Sarai uxorem Abram.
Genesis 12 18 Vocavitque Pharao Abram, et dixit ei : Quidnam est hoc quod fecisti mihi ? quare non indicasti quod uxor tua esset ?
Genesis 12 19 quam ob causam dixisti esse sororem tuam, ut tollerem eam mihi in uxorem ? Nunc igitur ecce conjux tua, accipe eam, et vade.
Genesis 12 20 Præcepitque Pharao super Abram viris : et deduxerunt eum, et uxorem illius, et omnia quæ habebat.
Genesis 13 1 Ascendit ergo Abram de Ægypto, ipse et uxor ejus, et omnia quæ habebat, et Lot cum eo, ad australem plagam.
Genesis 13 2 Erat autem dives valde in possessione auri et argenti.
Genesis 13 3 Reversusque est per iter, quo venerat, a meridie in Bethel, usque ad locum ubi prius fixerat tabernaculum inter Bethel et Hai,
Genesis 13 4 in loco altaris quod fecerat prius : et invocavit ibi nomen Domini.
Genesis 13 5 Sed et Lot qui erat cum Abram, fuerunt greges ovium, et armenta, et tabernacula.
Genesis 13 6 Nec poterat eos capere terra, ut habitarent simul : erat quippe substantia eorum multa, et nequibant habitare communiter.
Genesis 13 7 Unde et facta est rixa inter pastores gregum Abram et Lot. Eo autem tempore Chananæus et Pherezæus habitabant in terra illa.
Genesis 13 8 Dixit ergo Abram ad Lot : Ne quæso sit jurgium inter me et te, et inter pastores meos et pastores tuos : fratres enim sumus.
Genesis 13 9 Ecce universa terra coram te est : recede a me, obsecro : si ad sinistram ieris, ego dexteram tenebo : si tu dexteram elegeris, ego ad sinistram pergam.
Genesis 13 10 Elevatis itaque Lot oculis, vidit omnem circa regionem Jordanis, quæ universa irrigabatur antequam subverteret Dominus Sodomam et Gomorrham, sicut paradisus Domini, et sicut Ægyptus venientibus in Segor.
Genesis 13 11 Elegitque sibi Lot regionem circa Jordanem, et recessit ab oriente : divisique sunt alterutrum a fratre suo.
Genesis 13 12 Abram habitavit in terra Chanaan ; Lot vero moratus est in oppidis, quæ erant circa Jordanem, et habitavit in Sodomis.
Genesis 13 13 Homines autem Sodomitæ pessimi erant, et peccatores coram Domino nimis.
Genesis 13 14 Dixitque Dominus ad Abram, postquam divisus est ab eo Lot : Leva oculos tuos et vide a loco, in quo nunc es, ad aquilonem et meridiem, ad orientem et occidentem.
Genesis 13 15 Omnem terram, quam conspicis, tibi dabo, et semini tuo usque in sempiternum.
Genesis 13 16 Faciamque semen tuum sicut pulverem terræ : si quis potest hominum numerare pulverem terræ, semen quoque tuum numerare poterit.
Genesis 13 17 Surge, et perambula terram in longitudine et in latitudine sua : quia tibi daturus sum eam.
Genesis 13 18 Movens igitur tabernaculum suum Abram, venit, et habitavit juxta convallem Mambre, quæ est in Hebron : ædificavitque ibi altare Domino.
Genesis 14 1 Factum est autem in illo tempore, ut Amraphel rex Senaar, et Arioch rex Ponti, et Chodorlahomor rex Elamitarum, et Thadal rex Gentium
Genesis 14 2 inirent bellum contra Bara regem Sodomorum, et contra Bersa regem Gomorrhæ, et contra Sennaab regem Adamæ, et contra Semeber regem Seboim, contraque regem Balæ, ipsa est Segor.
Genesis 14 3 Omnes hi convenerunt in vallem Silvestrem, quæ nunc est mare salis.
Genesis 14 4 Duodecim enim annis servierunt Chodorlahomor, et tertiodecimo anno recesserunt ab eo.
Genesis 14 5 Igitur quartodecimo anno venit Chodorlahomor, et reges qui erant cum eo : percusseruntque Raphaim in Astarothcarnaim, et Zuzim cum eis, et Emim in Save Cariathaim,
Genesis 14 6 et Chorræos in montibus Seir, usque ad Campestria Pharan, quæ est in solitudine.
Genesis 14 7 Reversique sunt, et venerunt ad fontem Misphat, ipsa est Cades : et percusserunt omnem regionem Amalecitarum, et Amorrhæum, qui habitabat in Asasonthamar.
Genesis 14 8 Et egressi sunt rex Sodomorum, et rex Gomorrhæ, rexque Adamæ, et rex Seboim, necnon et rex Balæ, quæ est Segor : et direxerunt aciem contra eos in valle Silvestri :
Genesis 14 9 scilicet adversus Chodorlahomor regem Elamitarum, et Thadal regem Gentium, et Amraphel regem Sennaar, et Arioch regem Ponti : quatuor reges adversus quinque.
Genesis 14 10 Vallis autem Silvestris habebat puteos multos bituminis. Itaque rex Sodomorum, et Gomorrhæ, terga verterunt, cecideruntque ibi : et qui remanserant, fugerunt ad montem.
Genesis 14 11 Tulerunt autem omnem substantiam Sodomorum et Gomorrhæ, et universa quæ ad cibum pertinent, et abierunt :
Genesis 14 12 necnon et Lot, et substantiam ejus, filium fratris Abram, qui habitabat in Sodomis.
Genesis 14 13 Et ecce unus, qui evaserat, nuntiavit Abram Hebræo, qui habitabat in convalle Mambre Amorrhæi, fratris Escol, et fratris Aner : hi enim pepigerant fœdus cum Abram.
Genesis 14 14 Quod cum audisset Abram, captum videlicet Lot fratrem suum, numeravit expeditos vernaculos suos trecentos decem et octo : et persecutus est usque Dan.
Genesis 14 15 Et divisis sociis, irruit super eos nocte : percussitque eos, et persecutus est eos usque Hoba, quæ est ad lævam Damasci.
Genesis 14 16 Reduxitque omnem substantiam, et Lot fratrem suum cum substantia illius, mulieres quoque et populum.
Genesis 14 17 Egressus est autem rex Sodomorum in occursum ejus postquam reversus est a cæde Chodorlahomor, et regum qui cum eo erant in valle Save, quæ est vallis regis.
Genesis 14 18 At vero Melchisedech rex Salem, proferens panem et vinum, erat enim sacerdos Dei altissimi,
Genesis 14 19 benedixit ei, et ait : Benedictus Abram Deo excelso, qui creavit cælum et terram :
Genesis 14 20 et benedictus Deus excelsus, quo protegente, hostes in manibus tuis sunt. Et dedit ei decimas ex omnibus.
Genesis 14 21 Dixit autem rex Sodomorum ad Abram : Da mihi animas, cetera tolle tibi.
Genesis 14 22 Qui respondit ei : Levo manum meam ad Dominum Deum excelsum possessorem cæli et terræ,
Genesis 14 23 quod a filo subtegminis usque ad corigiam caligæ, non accipiam ex omnibus quæ tua sunt, ne dicas : Ego ditavi Abram :
Genesis 14 24 exceptis his, quæ comederunt juvenes, et partibus virorum, qui venerunt mecum, Aner, Escol et Mambre : isti accipient partes suas.
Genesis 15 1 His itaque transactis, factus est sermo Domini ad Abram per visionem dicens : Noli timere, Abram : ego protector tuus sum, et merces tua magna nimis.
Genesis 15 2 Dixitque Abram : Domine Deus, quid dabis mihi ? ego vadam absque liberis, et filius procuratoris domus meæ iste Damascus Eliezer.
Genesis 15 3 Addiditque Abram : Mihi autem non dedisti semen, et ecce vernaculus meus, hæres meus erit.
Genesis 15 4 Statimque sermo Domini factus est ad eum, dicens : Non erit hic hæres tuus, sed qui egredietur de utero tuo, ipsum habebis hæredem.
Genesis 15 5 Eduxitque eum foras, et ait illi : Suscipe cælum, et numera stellas, si potes. Et dixit ei : Sic erit semen tuum.
Genesis 15 6 Credidit Abram Deo, et reputatum est illi ad justitiam.
Genesis 15 7 Dixitque ad eum : Ego Dominus qui eduxi te de Ur Chaldæorum ut darem tibi terram istam, et possideres eam.
Genesis 15 8 At ille ait : Domine Deus, unde scire possum quod possessurus sim eam ?
Genesis 15 9 Et respondens Dominus : Sume, inquit, mihi vaccam trienem, et capram trimam, et arietem annorum trium, turturem quoque et columbam.
Genesis 15 10 Qui tollens universa hæc, divisit ea per medium, et utrasque partes contra se altrinsecus posuit ; aves autem non divisit.
Genesis 15 11 Descenderuntque volucres super cadavera, et abigebat eas Abram.
Genesis 15 12 Cumque sol occumberet, sopor irruit super Abram, et horror magnus et tenebrosus invasit eum.
Genesis 15 13 Dictumque est ad eum : Scito prænoscens quod peregrinum futurum sit semen tuum in terra non sua, et subjicient eos servituti, et affligent quadringentis annis.
Genesis 15 14 Verumtamen gentem, cui servituri sunt, ego judicabo : et post hæc egredientur cum magna substantia.
Genesis 15 15 Tu autem ibis ad patres tuos in pace, sepultus in senectute bona.
Genesis 15 16 Generatione autem quarta revertentur huc : necdum enim completæ sunt iniquitates Amorrhæorum usque ad præsens tempus.
Genesis 15 17 Cum ergo occubuisset sol, facta est caligo tenebrosa, et apparuit clibanus fumans, et lampas ignis transiens inter divisiones illas.
Genesis 15 18 In illo die pepigit Dominus fœdus cum Abram, dicens : Semini tuo dabo terram hanc a fluvio Ægypti usque ad fluvium magnum Euphraten,
Genesis 15 19 Cinæos, et Cenezæos, Cedmonæos,
Genesis 15 20 et Hethæos, et Pherezæos, Raphaim quoque,
Genesis 15 21 et Amorrhæos, et Chananæos, et Gergesæos, et Jebusæos.
Genesis 16 1 Igitur Sarai, uxor Abram, non genuerat liberos : sed habens ancillam ægyptiam nomine Agar,
Genesis 16 2 dixit marito suo : Ecce, conclusit me Dominus, ne parerem. Ingredere ad ancillam meam, si forte saltem ex illa suscipiam filios. Cumque ille acquiesceret deprecanti,
Genesis 16 3 tulit Agar ægyptiam ancillam suam post annos decem quam habitare cœperant in terra Chanaan : et dedit eam viro suo uxorem.
Genesis 16 4 Qui ingressus est ad eam. At illa concepisse se videns, despexit dominam suam.
Genesis 16 5 Dixitque Sarai ad Abram : Inique agis contra me : ego dedi ancillam meam in sinum tuum, quæ videns quod conceperit, despectui me habet : judicet Dominus inter me et te.
Genesis 16 6 Cui respondens Abram : Ecce, ait, ancilla tua in manu tua est, utere ea ut libet. Affligente igitur eam Sarai, fugam iniit.
Genesis 16 7 Cumque invenisset eam angelus Domini juxta fontem aquæ in solitudine, qui est in via Sur in deserto,
Genesis 16 8 dixit ad illam : Agar ancilla Sarai, unde venis ? et quo vadis ? Quæ respondit : A facie Sarai dominæ meæ ego fugio.
Genesis 16 9 Dixitque ei angelus Domini : Revertere ad dominam tuam, et humiliare sub manu illius.
Genesis 16 10 Et rursum : Multiplicans, inquit, multiplicabo semen tuum, et non numerabitur præ multitudine.
Genesis 16 11 Ac deinceps : Ecce, ait, concepisti, et paries filium : vocabisque nomen ejus Ismaël, eo quod audierit Dominus afflictionem tuam.
Genesis 16 12 Hic erit ferus homo : manus ejus contra omnes, et manus omnium contra eum : et e regione universorum fratrum suorum figet tabernacula.
Genesis 16 13 Vocavit autem nomen Domini qui loquebatur ad eam : Tu Deus qui vidisti me. Dixit enim : Profecto hic vidi posteriora videntis me.
Genesis 16 14 Propterea appellavit puteum illum Puteum viventis et videntis me. Ipse est inter Cades et Barad.
Genesis 16 15 Peperitque Agar Abræ filium : qui vocavit nomen ejus Ismaël.
Genesis 16 16 Octoginta et sex annorum erat Abram quando peperit ei Agar Ismaëlem.
Genesis 17 1 Postquam vero nonaginta et novem annorum esse cœperat, apparuit ei Dominus, dixitque ad eum : Ego Deus omnipotens : ambula coram me, et esto perfectus.
Genesis 17 2 Ponamque fœdus meum inter me et te, et multiplicabo te vehementer nimis.
Genesis 17 3 Cecidit Abram pronus in faciem.
Genesis 17 4 Dixitque ei Deus : Ego sum, et pactum meum tecum, erisque pater multarum gentium.
Genesis 17 5 Nec ultra vocabitur nomen tuum Abram, sed appellaberis Abraham : quia patrem multarum gentium constitui te.
Genesis 17 6 Faciamque te crescere vehementissime, et ponam te in gentibus, regesque ex te egredientur.
Genesis 17 7 Et statuam pactum meum inter me et te, et inter semen tuum post te in generationibus suis, fœdere sempiterno : ut sim Deus tuus, et seminis tui post te.
Genesis 17 8 Daboque tibi et semini tuo terram peregrinationis tuæ, omnem terram Chanaan in possessionem æternam, eroque Deus eorum.
Genesis 17 9 Dixit iterum Deus ad Abraham : Et tu ergo custodies pactum meum, et semen tuum post te in generationibus suis.
Genesis 17 10 Hoc est pactum meum quod observabitis inter me et vos, et semen tuum post te : circumcidetur ex vobis omne masculinum :
Genesis 17 11 et circumcidetis carnem præputii vestri, ut sit in signum fœderis inter me et vos.
Genesis 17 12 Infans octo dierum circumcidetur in vobis, omne masculinum in generationibus vestris : tam vernaculus, quam emptitius circumcidetur, et quicumque non fuerit de stirpe vestra :
Genesis 17 13 eritque pactum meum in carne vestra in fœdus æternum.
Genesis 17 14 Masculus, cujus præputii caro circumcisa non fuerit, delebitur anima illa de populo suo : quia pactum meum irritum fecit.
Genesis 17 15 Dixit quoque Deus ad Abraham : Sarai uxorem tuam non vocabis Sarai, sed Saram.
Genesis 17 16 Et benedicam ei, et ex illa dabo tibi filium cui benedicturus sum : eritque in nationes, et reges populorum orientur ex eo.
Genesis 17 17 Cecidit Abraham in faciem suam, et risit, dicens in corde suo : Putasne centenario nascetur filius ? et Sara nonagenaria pariet ?
Genesis 17 18 Dixitque ad Deum : Utinam Ismaël vivat coram te.
Genesis 17 19 Et ait Deus ad Abraham : Sara uxor tua pariet tibi filium, vocabisque nomen ejus Isaac, et constituam pactum meum illi in fœdus sempiternum, et semini ejus post eum.
Genesis 17 20 Super Ismaël quoque exaudivi te : ecce, benedicam ei, et augebo, et multiplicabo eum valde : duodecim duces generabit, et faciam illum in gentem magnam.
Genesis 17 21 Pactum vero meum statuam ad Isaac, quem pariet tibi Sara tempore isto in anno altero.
Genesis 17 22 Cumque finitus esset sermo loquentis cum eo, ascendit Deus ab Abraham.
Genesis 17 23 Tulit autem Abraham Ismaël filium suum, et omnes vernaculos domus suæ, universosque quos emerat, cunctos mares ex omnibus viris domus suæ : et circumcidit carnem præputii eorum statim in ipsa die, sicut præceperat ei Deus.
Genesis 17 24 Abraham nonaginta et novem erat annorum quando circumcidit carnem præputii sui.
Genesis 17 25 Et Ismaël filius tredecim annos impleverat tempore circumcisionis suæ.
Genesis 17 26 Eadem die circumcisus est Abraham et Ismaël filius ejus :
Genesis 17 27 et omnes viri domus illius, tam vernaculi, quam emptitii et alienigenæ pariter circumcisi sunt.
Genesis 18 1 Apparuit autem ei Dominus in convalle Mambre sedenti in ostio tabernaculi sui in ipso fervore diei.
Genesis 18 2 Cumque elevasset oculos, apparuerunt ei tres viri stantes prope eum : quos cum vidisset, cucurrit in occursum eorum de ostio tabernaculi, et adoravit in terram.
Genesis 18 3 Et dixit : Domine, si inveni gratiam in oculis tuis, ne transeas servum tuum :
Genesis 18 4 sed afferam pauxillum aquæ, et lavate pedes vestros, et requiescite sub arbore.
Genesis 18 5 Ponamque buccellam panis, et confortate cor vestrum : postea transibitis : idcirco enim declinastis ad servum vestrum. Qui dixerunt : Fac ut locutus es.
Genesis 18 6 Festinavit Abraham in tabernaculum ad Saram, dixitque ei : Accelera, tria sata similæ commisce, et fac subcinericios panes.
Genesis 18 7 Ipse vero ad armentum cucurrit, et tulit inde vitulum tenerrimum et optimum, deditque puero : qui festinavit et coxit illum.
Genesis 18 8 Tulit quoque butyrum et lac, et vitulum quem coxerat, et posuit coram eis : ipse vero stabat juxta eos sub arbore.
Genesis 18 9 Cumque comedissent, dixerunt ad eum : Ubi est Sara uxor tua ? Ille respondit : Ecce in tabernaculo est.
Genesis 18 10 Cui dixit : Revertens veniam ad te tempore isto, vita comite, et habebit filium Sara uxor tua. Quo audito, Sara risit post ostium tabernaculi.
Genesis 18 11 Erant autem ambo senes, provectæque ætatis, et desierant Saræ fieri muliebria.
Genesis 18 12 Quæ risit occulte dicens : Postquam consenui, et dominus meus vetulus est, voluptati operam dabo ?
Genesis 18 13 Dixit autem Dominus ad Abraham : Quare risit Sara, dicens : Num vere paritura sum anus ?
Genesis 18 14 Numquid Deo quidquam est difficile ? juxta condictum revertar ad te hoc eodem tempore, vita comite, et habebit Sara filium.
Genesis 18 15 Negabit Sara, dicens : Non risi, timore perterrita. Dominus autem : Non est, inquit, ita : sed risisti.
Genesis 18 16 Cum ergo surrexissent inde viri, direxerunt oculos contra Sodomam : et Abraham simul gradiebatur, deducens eos.
Genesis 18 17 Dixitque Dominus : Num celare potero Abraham quæ gesturus sum :
Genesis 18 18 cum futurus sit in gentem magnam, ac robustissimam, et benedicendæ sint in illo omnes nationes terræ ?
Genesis 18 19 Scio enim quod præcepturus sit filiis suis, et domui suæ post se ut custodiant viam Domini, et faciant judicium et justitiam : ut adducat Dominus propter Abraham omnia quæ locutus est ad eum.
Genesis 18 20 Dixit itaque Dominus : Clamor Sodomorum et Gomorrhæ multiplicatus est, et peccatum eorum aggravatum est nimis.
Genesis 18 21 Descendam, et videbo utrum clamorem qui venit ad me, opere compleverint ; an non est ita, ut sciam.
Genesis 18 22 Converteruntque se inde, et abierunt Sodomam : Abraham vero adhuc stabat coram Domino.
Genesis 18 23 Et appropinquans ait : Numquid perdes justum cum impio ?
Genesis 18 24 si fuerint quinquaginta justi in civitate, peribunt simul ? et non parces loco illi propter quinquaginta justos, si fuerint in eo ?
Genesis 18 25 Absit a te ut rem hanc facias, et occidas justum cum impio, fiatque justus sicut impius, non est hoc tuum : qui judicas omnem terram, nequaquam facies judicium hoc.
Genesis 18 26 Dixitque Dominus ad eum : Si invenero Sodomis quinquaginta justos in medio civitatis, dimittam omni loco propter eos.
Genesis 18 27 Respondensque Abraham, ait : Quia semel cœpi, loquar ad Dominum meum, cum sim pulvis et cinis.
Genesis 18 28 Quid si minus quinquaginta justis quinque fuerint ? delebis, propter quadraginta quinque, universam urbem ? Et ait : Non delebo, si invenero ibi quadraginta quinque.
Genesis 18 29 Rursumque locutus est ad eum : Sin autem quadraginta ibi inventi fuerint, quid facies ? Ait : Non percutiam propter quadraginta.
Genesis 18 30 Ne quæso, inquit, indigneris, Domine, si loquar : quid si ibi inventi fuerint triginta ? Respondit : Non faciam, si invenero ibi triginta.
Genesis 18 31 Quia semel, ait, cœpi loquar ad Dominum meum : quid si ibi inventi fuerint viginti ? Ait : Non interficiam propter viginti.
Genesis 18 32 Obsecro, inquit, ne irascaris, Domine, si loquar adhuc semel : quid si inventi fuerint ibi decem ? Et dixit : Non delebo propter decem.
Genesis 18 33 Abiitque Dominus, postquam cessavit loqui ad Abraham : et ille reversus est in locum suum.
Genesis 19 1 Veneruntque duo angeli Sodomam vespere, et sedente Lot in foribus civitatis. Qui cum vidisset eos, surrexit, et ivit obviam eis : adoravitque pronus in terram,
Genesis 19 2 et dixit : Obsecro, domini, declinate in domum pueri vestri, et manete ibi : lavate pedes vestros, et mane proficiscemini in viam vestram. Qui dixerunt : Minime, sed in platea manebimus.
Genesis 19 3 Compulit illos oppido ut diverterent ad eum : ingressisque domum illius fecit convivium, et coxit azyma, et comederunt.
Genesis 19 4 Prius autem quam irent cubitum, viri civitatis vallaverunt domum a puero usque ad senem, omnis populus simul.
Genesis 19 5 Vocaveruntque Lot, et dixerunt ei : Ubi sunt viri qui introierunt ad te nocte ? educ illos huc, ut cognoscamus eos.
Genesis 19 6 Egressus ad eos Lot, post tergum occludens ostium, ait :
Genesis 19 7 Nolite, quæso, fratres mei, nolite malum hoc facere.
Genesis 19 8 Habeo duas filias, quæ necdum cognoverunt virum : educam eas ad vos, et abutimini eis sicut vobis placuerit, dummodo viris istis nihil mali faciatis, quia ingressi sunt sub umbra culminis mei.
Genesis 19 9 At illi dixerunt : Recede illuc. Et rursus : Ingressus es, inquiunt, ut advena ; numquid ut judices ? te ergo ipsum magis quam hos affligemus. Vimque faciebant Lot vehementissime : jamque prope erat ut effringerent fores.
Genesis 19 10 Et ecce miserunt manum viri, et introduxerunt ad se Lot, clauseruntque ostium :
Genesis 19 11 et eos, qui foris erant, percusserunt cæcitate a minimo usque ad maximum, ita ut ostium invenire non possent.
Genesis 19 12 Dixerunt autem ad Lot : Habes hic quempiam tuorum ? generum, aut filios, aut filias, omnes, qui tui sunt, educ de urbe hac :
Genesis 19 13 delebimus enim locum istum, eo quod increverit clamor eorum coram Domino, qui misit nos ut perdamus illos.
Genesis 19 14 Egressus itaque Lot, locutus est ad generos suos qui accepturi erant filias ejus, et dixit : Surgite, egredimini de loco isto : quia delebit Dominus civitatem hanc. Et visus est eis quasi ludens loqui.
Genesis 19 15 Cumque esset mane, cogebant eum angeli, dicentes : Surge, tolle uxorem tuam, et duas filias quas habes : ne et tu pariter pereas in scelere civitatis.
Genesis 19 16 Dissimulante illo, apprehenderunt manum ejus, et manum uxoris, ac duarum filiarum ejus, eo quod parceret Dominus illi.
Genesis 19 17 Eduxeruntque eum, et posuerunt extra civitatem : ibique locuti sunt ad eum, dicentes : Salva animam tuam : noli respicere post tergum, nec stes in omni circa regione : sed in monte salvum te fac, ne et tu simul pereas.
Genesis 19 18 Dixitque Lot ad eos : Quæso, domine mi,
Genesis 19 19 quia invenit servus tuus gratiam coram te, et magnificasti misericordiam tuam quam fecisti mecum, ut salvares animam meam, nec possum in monte salvari, ne forte apprehendat me malum, et moriar :
Genesis 19 20 est civitas hæc juxta, ad quam possum fugere, parva, et salvabor in ea : numquid non modica est, et vivet anima mea ?
Genesis 19 21 Dixitque ad eum : Ecce etiam in hoc suscepi preces tuas, ut non subvertam urbem pro qua locutus es.
Genesis 19 22 Festina, et salvare ibi : quia non potero facere quidquam donec ingrediaris illuc. Idcirco vocatum est nomen urbis illius Segor.
Genesis 19 23 Sol egressus est super terram, et Lot ingressus est Segor.
Genesis 19 24 Igitur Dominus pluit super Sodomam et Gomorrham sulphur et ignem a Domino de cælo :
Genesis 19 25 et subvertit civitates has, et omnem circa regionem, universos habitatores urbium, et cuncta terræ virentia.
Genesis 19 26 Respiciensque uxor ejus post se, versa est in statuam salis.
Genesis 19 27 Abraham autem consurgens mane, ubi steterat prius cum Domino,
Genesis 19 28 intuitus est Sodomam et Gomorrham, et universam terram regionis illius : viditque ascendentem favillam de terra quasi fornacis fumum.
Genesis 19 29 Cum enim subverteret Deus civitates regionis illius, recordatus Abrahæ, liberavit Lot de subversione urbium in quibus habitaverat.
Genesis 19 30 Ascenditque Lot de Segor, et mansit in monte, duæ quoque filiæ ejus cum eo (timuerat enim manere in Segor) et mansit in spelunca ipse, et duæ filiæ ejus cum eo.
Genesis 19 31 Dixitque major ad minorem : Pater noster senex est, et nullus virorum remansit in terra, qui possit ingredi ad nos juxta morem universæ terræ.
Genesis 19 32 Veni, inebriemus eum vino, dormiamusque cum eo, ut servare possimus ex patre nostro semen.
Genesis 19 33 Dederunt itaque patri suo bibere vinum nocte illa. Et ingressa est major, dormivitque cum patre ; at ille non sensit, nec quando accubuit filia, nec quando surrexit.
Genesis 19 34 Altera quoque die dixit major ad minorem : Ecce dormivi heri cum patre meo, demus ei bibere vinum etiam hac nocte, et dormies cum eo, ut salvemus semen de patre nostro.
Genesis 19 35 Dederunt etiam et illa nocte patri suo bibere vinum, ingressaque minor filia, dormivit cum eo : et ne tunc quidem sensit quando concubuerit, vel quando illa surrexerit.
Genesis 19 36 Conceperunt ergo duæ filiæ Lot de patre suo.
Genesis 19 37 Peperitque major filium, et vocavit nomen ejus Moab : ipse est pater Moabitarum usque in præsentem diem.
Genesis 19 38 Minor quoque peperit filium, et vocavit nomen ejus Ammon, id est, Filius populi mei : ipse est pater Ammonitarum usque hodie.
Genesis 20 1 Profectus inde Abraham in terram australem, habitavit inter Cades et Sur : et peregrinatus est in Geraris.
Genesis 20 2 Dixitque de Sara uxore suo : Soror mea est. Misit ergo Abimelech rex Geraræ, et tulit eam.
Genesis 20 3 Venit autem Deus ad Abimelech per somnium nocte, et ait illi : En morieris propter mulierem quam tulisti : habet enim virum.
Genesis 20 4 Abimelech vero non tetigerat eam, et ait : Domine, num gentem ignorantem et justam interficies ?
Genesis 20 5 nonne ipse dixit mihi : Soror mea est : et ipsa ait : Frater meus est ? In simplictate cordis mei, et munditia manuum mearum feci hoc.
Genesis 20 6 Dixitque ad eum Deus : Et ego scio quod simplici corde feceris : et ideo custodivi te ne peccares in me, et non dimisi ut tangeres eam.
Genesis 20 7 Nunc ergo redde viro suo uxorem, quia propheta est : et orabit pro te, et vives : si autem nolueris reddere, scito quod morte morieris tu, et omnia quæ tua sunt.
Genesis 20 8 Statimque de nocte consurgens Abimelech, vocavit omnes servos suos : et locutus est universa verba hæc in auribus eorum, timueruntque omnes viri valde.
Genesis 20 9 Vocavit autem Abimelech etiam Abraham, et dixit ei : Quid fecisti nobis ? quid peccavimus in te, quia induxisti super me et super regnum meum peccatum grande ? quæ non debuisti facere, fecisti nobis.
Genesis 20 10 Rursumque expostulans, ait : Quid vidisti, ut hoc faceres ?
Genesis 20 11 Respondit Abraham : Cogitavi mecum, dicens : Forsitan non est timor Dei in loco isto : et interficient me propter uxorem meam :
Genesis 20 12 alias autem et vere soror mea est, filia patris mei, et non filia matris meæ, et duxi eam in uxorem.
Genesis 20 13 Postquam autem eduxit me Deus de domo patris mei, dixi ad eam : Hanc misericordiam facies mecum : in omni loco, ad quem ingrediemur, dices quod frater tuus sim.
Genesis 20 14 Tulit igitur Abimelech oves et boves, et servos et ancillas, et dedit Abraham : reddiditque illi Saram uxorem suam,
Genesis 20 15 et ait : Terra coram vobis est, ubicumque tibi placuerit habita.
Genesis 20 16 Saræ autem dixit : Ecce mille argenteos dedi fratri tuo, hoc erit tibi in velamen oculorum ad omnes qui tecum sunt, et quocumque perrexeris : mementoque te deprehensam.
Genesis 20 17 Orante autem Abraham, sanavit Deus Abimelech et uxorem, ancillasque ejus, et pepererunt :
Genesis 20 18 concluserat enim Dominus omnem vulvam domus Abimelech propter Saram uxorem Abrahæ.
Genesis 21 1 Visitavit autem Dominus Saram, sicut promiserat : et implevit quæ locutus est.
Genesis 21 2 Concepitque et peperit filium in senectute sua, tempore quo prædixerat ei Deus.
Genesis 21 3 Vocavitque Abraham nomen filii sui, quem genuit ei Sara, Isaac :
Genesis 21 4 et circumcidit eum octavo die, sicut præceperat ei Deus,
Genesis 21 5 cum centum esset annorum : hac quippe ætate patris, natus est Isaac.
Genesis 21 6 Dixitque Sara : Risum fecit mihi Deus : quicumque audierit, corridebit mihi.
Genesis 21 7 Rursumque ait : Quis auditurus crederet Abraham quod Sara lactaret filium, quem peperit et jam seni ?
Genesis 21 8 Crevit igitur puer, et ablactatus est : fecitque Abraham grande convivium in die ablactationis ejus.
Genesis 21 9 Cumque vidisset Sara filium Agar Ægyptiæ ludentem cum Isaac filio suo, dixit ad Abraham :
Genesis 21 10 Ejice ancillam hanc, et filium ejus : non enim erit hæres filius ancillæ cum filio meo Isaac.
Genesis 21 11 Dure accepit hoc Abraham pro filio suo.
Genesis 21 12 Cui dixit Deus : Non tibi videatur asperum super puero, et super ancilla tua : omnia quæ dixerit tibi Sara, audi vocem ejus : quia in Isaac vocabitur tibi semen.
Genesis 21 13 Sed et filium ancillæ faciam in gentem magnam, quia semen tuum est.
Genesis 21 14 Surrexit itaque Abraham mane, et tollens panem et utrem aquæ, imposuit scapulæ ejus, tradiditque puerum, et dimisit eam. Quæ cum abiisset, errabat in solitudine Bersabee.
Genesis 21 15 Cumque consumpta esset aqua in utre, abjecit puerum subter unam arborum, quæ ibi erant.
Genesis 21 16 Et abiit, seditque e regione procul quantum potest arcus jacere : dixit enim : Non videbo morientem puerum : et sedens contra, levavit vocem suam et flevit.
Genesis 21 17 Exaudivit autem Deus vocem pueri : vocavitque angelus Dei Agar de cælo, dicens : Quid agis Agar ? noli timere : exaudivit enim Deus vocem pueri de loco in quo est.
Genesis 21 18 Surge, tolle puerum, et tene manum illius : quia in gentem magnam faciam eum.
Genesis 21 19 Aperuitque oculos ejus Deus : quæ videns puteum aquæ, abiit, et implevit utrem, deditque puero bibere.
Genesis 21 20 Et fuit cum eo : qui crevit, et moratus est in solitudine, factusque est juvenis sagittarius.
Genesis 21 21 Habitavitque in deserto Pharan, et accepit illi mater sua uxorem de terra Ægypti.
Genesis 21 22 Eodem tempore dixit Abimelech, et Phicol princeps exercitus ejus, ad Abraham : Deus tecum est in universis quæ agis.
Genesis 21 23 Jura ergo per Deum, ne noceas mihi, et posteris meis, stirpique meæ : sed juxta misericordiam, quam feci tibi, facies mihi, et terræ in qua versatus es advena.
Genesis 21 24 Dixitque Abraham : Ego jurabo.
Genesis 21 25 Et increpavit Abimelech propter puteum aquæ quem vi abstulerunt servi ejus.
Genesis 21 26 Responditque Abimelech : Nescivi quis fecerit hanc rem : sed et tu non indicasti mihi, et ego non audivi præter hodie.
Genesis 21 27 Tulit itaque Abraham oves et boves, et dedit Abimelech : percusseruntque ambo fœdus.
Genesis 21 28 Et statuit Abraham septem agnas gregis seorsum.
Genesis 21 29 Cui dixit Abimelech : Quid sibi volunt septem agnæ istæ, quas stare fecisti seorsum ?
Genesis 21 30 At ille : Septem, inquit, agnas accipies de manu mea : ut sint mihi in testimonium, quoniam ego fodi puteum istum.
Genesis 21 31 Idcirco vocatus est locus ille Bersabee : quia ibi uterque juravit.
Genesis 21 32 Et inierunt fœdus pro puteo juramenti.
Genesis 21 33 Surrexit autem Abimelech, et Phicol princeps exercitus ejus, reversique sunt in terram Palæstinorum. Abraham vero plantavit nemus in Bersabee, et invocavit ibi nomen Domini Dei æterni.
Genesis 21 34 Et fuit colonus terræ Palæstinorum diebus multis.
Genesis 22 1 Quæ postquam gesta sunt, tentavit Deus Abraham, et dixit ad eum : Abraham, Abraham. At ille respondit : Adsum.
Genesis 22 2 Ait illi : Tolle filium tuum unigenitum, quem diligis, Isaac, et vade in terram visionis, atque ibi offeres eum in holocaustum super unum montium quem monstravero tibi.
Genesis 22 3 Igitur Abraham de nocte consurgens, stravit asinum suum, ducens secum duos juvenes, et Isaac filium suum : cumque concidisset ligna in holocaustum, abiit ad locum quem præceperat ei Deus.
Genesis 22 4 Die autem tertio, elevatis oculis, vidit locum procul :
Genesis 22 5 dixitque ad pueros suos : Expectate hic cum asino : ego et puer illuc usque properantes, postquam adoraverimus, revertemur ad vos.
Genesis 22 6 Tulit quoque ligna holocausti, et imposuit super Isaac filium suum : ipse vero portabat in manibus ignem et gladium. Cumque duo pergerent simul,
Genesis 22 7 dixit Isaac patri suo : Pater mi. At ille respondit : Quid vis, fili ? Ecce, inquit, ignis et ligna : ubi est victima holocausti ?
Genesis 22 8 Dixit autem Abraham : Deus providebit sibi victimam holocausti, fili mi. Pergebant ergo pariter.
Genesis 22 9 Et venerunt ad locum quem ostenderat ei Deus, in quo ædificavit altare, et desuper ligna composuit ; cumque alligasset Isaac filium suum, posuit eum in altare super struem lignorum.
Genesis 22 10 Extenditque manum, et arripuit gladium, ut immolaret filium suum.
Genesis 22 11 Et ecce angelus Domini de cælo clamavit, dicens : Abraham, Abraham. Qui respondit : Adsum.
Genesis 22 12 Dixitque ei : Non extendas manum tuam super puerum, neque facias illi quidquam : nunc cognovi quod times Deum, et non pepercisti unigenito filio tuo propter me.
Genesis 22 13 Levavit Abraham oculos suos, viditque post tergum arietem inter vepres hærentem cornibus, quem assumens obtulit holocaustum pro filio.
Genesis 22 14 Appellavitque nomen loci illius, Dominus videt. Unde usque hodie dicitur : In monte Dominus videbit.
Genesis 22 15 Vocavit autem angelus Domini Abraham secundo de cælo, dicens :
Genesis 22 16 Per memetipsum juravi, dicit Dominus : quia fecisti hanc rem, et non pepercisti filio tuo unigenito propter me :
Genesis 22 17 benedicam tibi, et multiplicabo semen tuum sicut stellas cæli, et velut arenam quæ est in littore maris : possidebit semen tuum portas inimicorum suorum,
Genesis 22 18 et benedicentur in semine tuo omnes gentes terræ, quia obedisti voci meæ.
Genesis 22 19 Reversus est Abraham ad pueros suos, abieruntque Bersabee simul, et habitavit ibi.
Genesis 22 20 His ita gestis, nuntiatum est Abrahæ quod Melcha quoque genuisset filios Nachor fratri suo :
Genesis 22 21 Hus primogenitum, et Buz fratrem ejus, et Camuel patrem Syrorum,
Genesis 22 22 et Cased, et Azau, Pheldas quoque et Jedlaph,
Genesis 22 23 ac Bathuel, de quo nata est Rebecca : octo istos genuit Melcha, Nachor fratri Abrahæ.
Genesis 22 24 Concubina vero illius, nomine Roma, peperit Tabee, et Gaham, et Thahas, et Maacha.
Genesis 23 1 Vixit autem Sara centum viginti septem annis.
Genesis 23 2 Et mortua est in civitate Arbee, quæ est Hebron, in terra Chanaan : venitque Abraham ut plangeret et fleret eam.
Genesis 23 3 Cumque surrexisset ab officio funeris, locutus est ad filios Heth, dicens :
Genesis 23 4 Advena sum et peregrinus apud vos : date mihi jus sepulchri vobiscum, ut sepeliam mortuum meum.
Genesis 23 5 Responderunt filii Heth, dicentes :
Genesis 23 6 Audi nos, domine : princeps Dei es apud nos : in electis sepulchris nostris sepeli mortuum tuum, nullusque te prohibere poterit quin in monumento ejus sepelias mortuum tuum.
Genesis 23 7 Surrexit Abraham, et adoravit populum terræ, filios videlicet Heth :
Genesis 23 8 dixitque ad eos : Si placet animæ vestræ ut sepeliam mortuum meum, audite me, et intercedite pro me apud Ephron filium Seor :
Genesis 23 9 ut det mihi speluncam duplicem, quam habet in extrema parte agri sui : pecunia digna tradat eam mihi coram vobis in possessionem sepulchri.
Genesis 23 10 Habitabat autem Ephron in medio filiorum Heth. Responditque Ephron ad Abraham, cunctis audientibus qui ingrediebantur portam civitatis illius, dicens :
Genesis 23 11 Nequaquam ita fiat, domine mi, sed tu magis ausculta quod loquor. Agrum trado tibi, et speluncam quæ in eo est, præsentibus filiis populi mei ; sepeli mortuum tuum.
Genesis 23 12 Adoravit Abraham coram populo terræ.
Genesis 23 13 Et locutus est ad Ephron circumstante plebe : Quæso ut audias me : dabo pecuniam pro agro : suscipe eam, et sic sepeliam mortuum meum in eo.
Genesis 23 14 Responditque Ephron :
Genesis 23 15 Domine mi, audi me : terra, quam postulas, quadringentis siclis argenti valet : istud est pretium inter me et te : sed quantum est hoc ? sepeli mortuum tuum.
Genesis 23 16 Quod cum audisset Abraham, appendit pecuniam, quam Ephron postulaverat, audientibus filiis Heth, quadringentos siclos argenti probatæ monetæ publicæ.
Genesis 23 17 Confirmatusque est ager quondam Ephronis, in quo erat spelunca duplex, respiciens Mambre, tam ipse, quam spelunca, et omnes arbores ejus in cunctis terminis ejus per circuitum,
Genesis 23 18 Abrahæ in possessionem, videntibus filiis Heth, et cunctis qui intrabant portam civitatis illius.
Genesis 23 19 Atque ita sepelivit Abraham Saram uxorem suam in spelunca agri duplici, quæ respiciebat Mambre. Hæc est Hebron in terra Chanaan.
Genesis 23 20 Et confirmatus est ager, et antrum quod erat in eo, Abrahæ in possessionem monumenti a filiis Heth.
Genesis 24 1 Erat autem Abraham senex, dierumque multorum : et Dominus in cunctis benedixerat ei.
Genesis 24 2 Dixitque ad servum seniorem domus suæ, qui præerat omnibus quæ habebat : Pone manum tuam subter femur meum,
Genesis 24 3 ut adjurem te per Dominum Deum cæli et terræ, ut non accipias uxorem filio meo de filiabus Chananæorum, inter quos habito :
Genesis 24 4 sed ad terram et cognationem meam proficiscaris et inde accipias uxorem filio meo Isaac.
Genesis 24 5 Respondit servus : Si noluerit mulier venire mecum in terram hanc, numquid reducere debeo filium tuum ad locum, de quo egressus es ?
Genesis 24 6 Dixitque Abraham : Cave nequando reducas filium meum illuc.
Genesis 24 7 Dominus Deus cæli, qui tulit me de domo patris mei, et de terra nativitatis meæ, qui locutus est mihi, et juravit mihi, dicens : Semini tuo dabo terram hanc : ipse mittet angelum suum coram te, et accipies inde uxorem filio meo :
Genesis 24 8 sin autem mulier noluerit sequi te, non teneberis juramento : filium meum tantum ne reducas illuc.
Genesis 24 9 Posuit ergo servus manum sub femore Abraham domini sui, et juravit illi super sermone hoc.
Genesis 24 10 Tulitque decem camelos de grege domini sui, et abiit, ex omnibus bonis ejus portans secum, profectusque perrexit in Mesopotamiam ad urbem Nachor.
Genesis 24 11 Cumque camelos fecisset accumbere extra oppidum juxta puteum aquæ vespere, tempore quo solent mulieres egredi ad hauriendam aquam, dixit :
Genesis 24 12 Domine Deus domini mei Abraham, occurre, obsecro, mihi hodie, et fac misericordiam cum domino meo Abraham.
Genesis 24 13 Ecce ego sto prope fontem aquæ, et filiæ habitatorum hujus civitatis egredientur ad hauriendam aquam.
Genesis 24 14 Igitur puella, cui ego dixero : Inclina hydriam tuam ut bibam : et illa responderit : Bibe, quin et camelis tuis dabo potum : ipsa est quam præparasti servo tuo Isaac : et per hoc intelligam quod feceris misericordiam cum domino meo.
Genesis 24 15 Necdum intra se verba compleverat, et ecce Rebecca egrediebatur, filia Bathuel, filii Melchæ uxoris Nachor fratris Abraham, habens hydriam in scapula sua :
Genesis 24 16 puella decora nimis, virgoque pulcherrima, et incognita viro : descenderat autem ad fontem, et impleverat hydriam, ac revertebatur.
Genesis 24 17 Occurritque ei servus, et ait : Pauxillum aquæ mihi ad bibendum præbe de hydria tua.
Genesis 24 18 Quæ respondit : Bibe, domine mi : celeriterque deposuit hydriam super ulnam suam, et dedit ei potum.
Genesis 24 19 Cumque ille bibisset, adjecit : Quin et camelis tuis hauriam aquam, donec cuncti bibant.
Genesis 24 20 Effundensque hydriam in canalibus, recurrit ad puteum ut hauriret aquam : et haustam omnibus camelis dedit.
Genesis 24 21 Ipse autem contemplabatur eam tacitus, scire volens utrum prosperum iter suum fecisset Dominus, an non.
Genesis 24 22 Postquam autem biberunt cameli, protulit vir inaures aureas, appendentes siclos duos, et armillas totidem pondo siclorum decem.
Genesis 24 23 Dixitque ad eam : Cujus es filia ? indica mihi, est in domo patris tui locus ad manendum ?
Genesis 24 24 Quæ respondit : Filia sum Bathuelis, filii Melchæ, quem peperit ipsi Nachor.
Genesis 24 25 Et addidit, dicens : Palearum quoque et fœni plurimum est apud nos, et locus spatiosus ad manendum.
Genesis 24 26 Inclinavit se homo, et adoravit Dominum,
Genesis 24 27 dicens : Benedictus Dominus Deus domini mei Abraham, qui non abstulit misericordiam et veritatem suam a domino meo, et recto itinere me perduxit in domum fratris domini mei.
Genesis 24 28 Cucurrit itaque puella, et nuntiavit in domum matris suæ omnia quæ audierat.
Genesis 24 29 Habebat autem Rebecca fratrem nomine Laban, qui festinus egressus est ad hominem, ubi erat fons.
Genesis 24 30 Cumque vidisset inaures et armillas in manibus sororis suæ, et audisset cuncta verba referentis : Hæc locutus est mihi homo : venit ad virum qui stabat juxta camelos, et prope fontem aquæ :
Genesis 24 31 dixitque ad eum : Ingredere, benedicte Domini : cur foris stas ? præparavi domum, et locum camelis.
Genesis 24 32 Et introduxit eum in hospitium : ac destravit camelos, deditque paleas et fœnum, et aquam ad lavandos pedes ejus, et virorum qui venerant cum eo.
Genesis 24 33 Et appositus est in conspectu ejus panis. Qui ait : Non comedam, donec loquar sermones meos. Respondit ei : Loquere.
Genesis 24 34 At ille : Servus, inquit, Abraham sum :
Genesis 24 35 et Dominus benedixit domino meo valde, magnificatusque est : et dedit ei oves et boves, argentum et aurum, servos et ancillas, camelos et asinos.
Genesis 24 36 Et peperit Sara uxor domini mei filium domino meo in senectute sua, deditque illi omnia quæ habuerat.
Genesis 24 37 Et adjuravit me dominus meus, dicens : Non accipies uxorem filio meo de filiabus Chananæorum, in quorum terra habito :
Genesis 24 38 sed ad domum patris mei perges, et de cognatione mea accipies uxorem filio meo.
Genesis 24 39 Ego vero respondi domino meo : Quid si noluerit venire mecum mulier ?
Genesis 24 40 Dominus, ait, in cujus conspectu ambulo, mittet angelum suum tecum, et diriget viam tuam : accipiesque uxorem filio meo de cognatione mea, et de domo patris mei.
Genesis 24 41 Innocens eris a maledictione mea, cum veneris ad propinquos meos, et non dederint tibi.
Genesis 24 42 Veni ergo hodie ad fontem aquæ, et dixi : Domine Deus domini mei Abraham, si direxisti viam meam, in qua nunc ambulo,
Genesis 24 43 ecce sto juxta fontem aquæ, et virgo, quæ egredietur ad hauriendam aquam, audierit a me : Da mihi pauxillum aquæ ad bibendum ex hydria tua :
Genesis 24 44 et dixerit mihi : Et tu bibe, et camelis tuis hauriam : ipsa est mulier, quam præparavit Dominus filio domini mei.
Genesis 24 45 Dumque hæc tacitus mecum volverem, apparuit Rebecca veniens cum hydria, quam portabat in scapula : descenditque ad fontem, et hausit aquam. Et aio ad eam : Da mihi paululum bibere.
Genesis 24 46 Quæ festinans deposuit hydriam de humero, et dixit mihi : Et tu bibe, et camelis tuis tribuam potum. Bibi, et adaquavit camelos.
Genesis 24 47 Interrogavique eam, et dixi : Cujus es filia ? Quæ respondit : Filia Bathuelis sum, filii Nachor, quem peperit ei Melcha. Suspendi itaque inaures ad ornandam faciem ejus, et armillas posui in manibus ejus.
Genesis 24 48 Pronusque adoravi Dominum, benedicens Domino Deo domini mei Abraham, qui perduxit me recto itinere, ut sumerem filiam fratris domini mei filio ejus.
Genesis 24 49 Quam ob rem si facitis misericordiam et veritatem cum domino meo, indicate mihi : sin autem aliud placet, et hoc dicite mihi, ut vadam ad dextram, sive ad sinistram.
Genesis 24 50 Responderuntque Laban et Bathuel : A Domino egressus est sermo : non possumus extra placitum ejus quidquam aliud loqui tecum.
Genesis 24 51 En Rebecca coram te est, tolle eam, et proficiscere, et sit uxor filii domini tui, sicut locutus est Dominus.
Genesis 24 52 Quod cum audisset puer Abraham, procidens adoravit in terram Dominum.
Genesis 24 53 Prolatisque vasis argenteis, et aureis, ac vestibus, dedit ea Rebecca pro munere : fratribus quoque ejus et matri dona obtulit.
Genesis 24 54 Inito convivio, vescentes pariter et bibentes manserunt ibi. Surgens autem mane, locutus est puer : Dimitte me, ut vadam ad dominum meum.
Genesis 24 55 Responderuntque fratres ejus et mater : Maneat puella saltem decem dies apud nos, et postea proficiscetur.
Genesis 24 56 Nolite, ait, me retinere, quia Dominus direxit viam meam : dimittite me ut pergam ad dominum meum.
Genesis 24 57 Et dixerunt : Vocemus puellam, et quæramus ipsius voluntatem.
Genesis 24 58 Cumque vocata venisset, sciscitati sunt : Vis ire cum homine isto ? Quæ ait : Vadam.
Genesis 24 59 Dimiserunt ergo eam, et nutricem illius, servumque Abraham, et comites ejus,
Genesis 24 60 imprecantes prospera sorori suæ, atque dicentes : Soror nostra es, crescas in mille millia, et possideat semen tuum portas inimicorum suorum.
Genesis 24 61 Igitur Rebecca et puellæ illius, ascensis camelis, secutæ sunt virum : qui festinus revertebatur ad dominum suum.
Genesis 24 62 Eo autem tempore deambulabat Isaac per viam quæ ducit ad puteum, cujus nomen est Viventis et videntis : habitabat enim in terra australi :
Genesis 24 63 et egressus fuerat ad meditandum in agro, inclinata jam die : cumque elevasset oculos, vidit camelos venientes procul.
Genesis 24 64 Rebecca quoque, conspecto Isaac, descendit de camelo,
Genesis 24 65 et ait ad puerum : Quis est ille homo qui venit per agrum in occursum nobis ? Dixitque ei : Ipse est dominus meus. At illa tollens cito pallium, operuit se.
Genesis 24 66 Servus autem cuncta, quæ gesserat, narravit Isaac.
Genesis 24 67 Qui introduxit eam in tabernaculum Saræ matris suæ, et accepit eam uxorem : et in tantum dilexit eam, ut dolorem, qui ex morte matris ejus acciderat, temperaret.
Genesis 25 1 Abraham vero aliam duxit uxorem nomine Ceturam :
Genesis 25 2 quæ peperit ei Zamran et Jecsan, et Madam, et Madian, et Jesboc, et Sue.
Genesis 25 3 Jecsan quoque genuit Saba et Dadan. Filii Dadan fuerunt Assurim, et Latusim, et Loomin.
Genesis 25 4 At vero ex Madian ortus est Epha, et Opher, et Henoch, et Abida, et Eldaa : omnes hi filii Ceturæ.
Genesis 25 5 Deditque Abraham cuncta quæ possederat, Isaac :
Genesis 25 6 filiis autem concubinarum largitus est munera, et separavit eos ab Isaac filio suo, dum adhuc ipse viveret, ad plagam orientalem.
Genesis 25 7 Fuerunt autem dies vitæ Abrahæ, centum septuaginta quinque anni.
Genesis 25 8 Et deficiens mortuus est in senectute bona, provectæque ætatis et plenus dierum : congregatusque est ad populum suum.
Genesis 25 9 Et sepelierunt eum Isaac et Ismaël filii sui in spelunca duplici, quæ sita est in agro Ephron filii Seor Hethæi, e regione Mambre,
Genesis 25 10 quem emerat a filiis Heth : ibi sepultus est ipse, et Sara uxor ejus.
Genesis 25 11 Et post obitum illius benedixit Deus Isaac filio ejus, qui habitabat juxta puteum nomine Viventis et videntis.
Genesis 25 12 Hæ sunt generationes Ismaël filii Abrahæ, quem peperit ei Agar Ægyptia, famula Saræ : et
Genesis 25 13 hæc nomina filiorum ejus in vocabulis et generationibus suis. Primogenitus Ismaëlis Nabaioth, deinde Cedar, et Adbeel, et Mabsam,
Genesis 25 14 Masma quoque, et Duma, et Massa,
Genesis 25 15 Hadar, et Thema, et Jethur, et Naphis, et Cedma.
Genesis 25 16 Isti sunt filii Ismaëlis : et hæc nomina per castella et oppida eorum, duodecim principes tribuum suarum.
Genesis 25 17 Et facti sunt anni vitæ Ismaëlis centum triginta septem, deficiensque mortuus est, et appositus ad populum suum.
Genesis 25 18 Habitavit autem ab Hevila usque Sur, quæ respicit Ægyptum introëuntibus Assyrios ; coram cunctis fratribus suis obiit.
Genesis 25 19 Hæ quoque sunt generationes Isaac filii Abraham : Abraham genuit Isaac :
Genesis 25 20 qui cum quadraginta esset annorum, duxit uxorem Rebeccam filiam Bathuelis Syri de Mesopotamia, sororem Laban.
Genesis 25 21 Deprecatusque est Isaac Dominum pro uxore sua, eo quod esset sterilis : qui exaudivit eum, et dedit conceptum Rebeccæ.
Genesis 25 22 Sed collidebantur in utero ejus parvuli ; quæ ait : Si sic mihi futurum erat, quid necesse fuit concipere ? perrexitque ut consuleret Dominum.
Genesis 25 23 Qui respondens ait : Duæ gentes sunt in utero tuo, et duo populi ex ventre tuo dividentur, populusque populum superabit, et major serviet minori.
Genesis 25 24 Jam tempus pariendi advenerat, et ecce gemini in utero ejus reperti sunt.
Genesis 25 25 Qui prior egressus est, rufus erat, et totus in morem pellis hispidus : vocatumque est nomen ejus Esau. Protinus alter egrediens, plantam fratris tenebat manu : et idcirco appellavit eum Jacob.
Genesis 25 26 Sexagenarius erat Isaac quando nati sunt ei parvuli.
Genesis 25 27 Quibus adultis, factus est Esau vir gnarus venandi, et homo agricola : Jacob autem vir simplex habitabat in tabernaculis.
Genesis 25 28 Isaac amabat Esau, eo quod de venationibus illius vesceretur : et Rebecca diligebat Jacob.
Genesis 25 29 Coxit autem Jacob pulmentum : ad quem cum venisset Esau de agro lassus,
Genesis 25 30 ait : Da mihi de coctione hac rufa, quia oppido lassus sum. Quam ob causam vocatum est nomen ejus Edom.
Genesis 25 31 Cui dixit Jacob : Vende mihi primogenita tua.
Genesis 25 32 Ille respondit : En morior, quid mihi proderunt primogenita ?
Genesis 25 33 Ait Jacob : Jura ergo mihi. Juravit ei Esau et vendidit primogenita.
Genesis 25 34 Et sic, accepto pane et lentis edulio, comedit et bibit, et abiit, parvipendens quod primogenita vendidisset.
Genesis 26 1 Orta autem fame super terram post eam sterilitatem, quæ acciderat in diebus Abraham, abiit Isaac ad Abimelech regem Palæstinorum in Gerara.
Genesis 26 2 Apparuitque ei Dominus, et ait : Ne descendas in Ægyptum, sed quiesce in terra quam dixero tibi,
Genesis 26 3 et peregrinare in ea : eroque tecum, et benedicam tibi : tibi enim et semini tuo dabo universas regiones has, complens juramentum quod spopondi Abraham patri tuo.
Genesis 26 4 Et multiplicabo semen tuum sicut stellas cæli : daboque posteris tuis universas regiones has : et benedicentur in semine tuo omnes gentes terræ,
Genesis 26 5 eo quod obedierit Abraham voci meæ, et custodierit præcepta et mandata mea, et cæremonias legesque servaverit.
Genesis 26 6 Mansit itaque Isaac in Geraris.
Genesis 26 7 Qui cum interrogaretur a viris loci illius super uxore sua, respondit : Soror mea est : timuerat enim confiteri quod sibi esset sociata conjugio, reputans ne forte interficerent eum propter illius pulchritudinem.
Genesis 26 8 Cumque pertransissent dies plurimi, et ibidem moraretur, prospiciens Abimelech rex Palæstinorum per fenestram, vidit eum jocantem cum Rebecca uxore sua.
Genesis 26 9 Et accersito eo, ait : Perspicuum est quod uxor tua sit : cur mentitus es eam sororem tuam esse ? Respondit : Timui ne morerer propter eam.
Genesis 26 10 Dixitque Abimelech : Quare imposuisti nobis ? potuit coire quispiam de populo cum uxore tua, et induxeras super nos grande peccatum. Præcepitque omni populo, dicens :
Genesis 26 11 Qui tetigerit hominis hujus uxorem, morte morietur.
Genesis 26 12 Sevit autem Isaac in terra illa, et invenit in ipso anno centuplum : benedixitque ei Dominus.
Genesis 26 13 Et locupletatus est homo, et ibat proficiens atque succrescens, donec magnus vehementer effectus est :
Genesis 26 14 habuit quoque possessiones ovium et armentorum, et familiæ plurimum. Ob hoc invidentes ei Palæstini,
Genesis 26 15 omnes puteos, quos foderant servi patris illius Abraham, illo tempore obstruxerunt, implentes humo :
Genesis 26 16 in tantum, ut ipse Abimelech diceret ad Isaac : Recede a nobis, quoniam potentior nobis factus es valde.
Genesis 26 17 Et ille discedens, ut veniret ad torrentem Geraræ, habitaretque ibi,
Genesis 26 18 rursum fodit alios puteos, quos foderant servi patris sui Abraham, et quos, illo mortuo, olim obstruxerant Philisthiim : appellavitque eos eisdem nominibus quibus ante pater vocaverat.
Genesis 26 19 Foderuntque in torrente, et repererunt aquam vivam.
Genesis 26 20 Sed et ibi jurgium fuit pastorum Geraræ adversus pastores Isaac, dicentium : Nostra est aqua, quam ob rem nomen putei ex eo, quod acciderat, vocavit Calumniam.
Genesis 26 21 Foderunt autem et alium : et pro illo quoque rixati sunt, appellavitque eum Inimicitias.
Genesis 26 22 Profectus inde fodit alium puteum, pro quo non contenderunt : itaque vocavit nomen ejus Latitudo, dicens : Nunc dilatavit nos Dominus, et fecit crescere super terram.
Genesis 26 23 Ascendit autem ex illo loco in Bersabee,
Genesis 26 24 ubi apparuit ei Dominus in ipsa nocte, dicens : Ego sum Deus Abraham patris tui : noli timere, quia ego tecum sum : benedicam tibi, et multiplicabo semen tuum propter servum meum Abraham.
Genesis 26 25 Itaque ædificavit ibi altare : et invocato nomine Domini, extendit tabernaculum, præcepitque servis suis ut foderunt puteum.
Genesis 26 26 Ad quem locum cum venissent de Geraris Abimelech, et Ochozath amicus illius, et Phico, dux militum,
Genesis 26 27 locutus est eis Isaac : Quid venistis ad me, hominem quem odistis, et expulistis a vobis ?
Genesis 26 28 Qui responderunt : Vidimus tecum esse Dominum, et idcirco nos diximus : Sit juramentum inter nos, et ineamus fœdus,
Genesis 26 29 ut non facias nobis quidquam mali, sicut et nos nihil tuorum attigimus, nec fecimus quod te læderet : sed cum pace dimisimus auctum benedictione Domini.
Genesis 26 30 Fecit ergo eis convivium, et post cibum et potum
Genesis 26 31 surgentes mane, juraverunt sibi mutuo : dimisitque eos Isaac pacifice in locum suum.
Genesis 26 32 Ecce autem venerunt in ipso die servi Isaac annuntiantes ei de puteo, quem foderant, atque dicentes : Invenimus aquam.
Genesis 26 33 Unde appellavit eum Abundantiam : et nomen urbi impositum est Bersabee, usque in præsentem diem.
Genesis 26 34 Esau vero quadragenarius duxit uxores, Judith filiam Beeri Hethæi, et Basemath filiam Elon ejusdem loci :
Genesis 26 35 quæ ambæ offenderant animum Isaac et Rebeccæ.
Genesis 27 1 Senuit autem Isaac, et caligaverunt oculi ejus, et videre non poterat : vocavitque Esau filium suum majorem, et dixit ei : Fili mi ? Cui respondit : Adsum.
Genesis 27 2 Cui pater : Vides, inquit, quod senuerim, et ignorem diem mortis meæ.
Genesis 27 3 Sume arma tua, pharetram, et arcum, et egredere foras : cumque venatu aliquid apprehenderis,
Genesis 27 4 fac mihi inde pulmentum sicut velle me nosti, et affer ut comedam : et benedicat tibi anima mea antequam moriar.
Genesis 27 5 Quod cum audisset Rebecca, et ille abiisset in agrum ut jussionem patris impleret,
Genesis 27 6 dixit filio suo Jacob : Audivi patrem tuum loquentem cum Esau fratre tuo, et dicentem ei :
Genesis 27 7 Affer mihi de venatione tua, et fac cibos ut comedam, et benedicam tibi coram Domino antequam moriar.
Genesis 27 8 Nunc ergo, fili mi, acquiesce consiliis meis :
Genesis 27 9 et pergens ad gregem, affer mihi duos hædos optimos, ut faciam ex eis escas patri tuo, quibus libenter vescitur :
Genesis 27 10 quas cum intuleris, et comederit, benedicat tibi priusquam moriatur.
Genesis 27 11 Cui ille respondit : Nosti quod Esau frater meus homo pilosus sit, et ego lenis :
Genesis 27 12 si attrectaverit me pater meus, et senserit, timeo ne putet me sibi voluisse illudere, et inducam super me maledictionem pro benedictione.
Genesis 27 13 Ad quem mater : In me sit, ait, ista maledictio, fili mi : tantum audi vocem meam, et pergens, affer quæ dixi.
Genesis 27 14 Abiit, et attulit, deditque matri. Paravit illa cibos, sicut velle noverat patrem illius.
Genesis 27 15 Et vestibus Esau valde bonis, quas apud se habebat domi, induit eum :
Genesis 27 16 pelliculasque hædorum circumdedit manibus, et colli nuda protexit :
Genesis 27 17 deditque pulmentum, et panes, quos coxerat, tradidit.
Genesis 27 18 Quibus illatis, dixit : Pater mi ? At ille respondit : Audio. Quis es tu, fili mi ?
Genesis 27 19 Dixitque Jacob : Ego sum primogenitus tuus Esau : feci sicut præcepisti mihi : surge, sede, et comede de venatione mea, ut benedicat mihi anima tua.
Genesis 27 20 Rursumque Isaac ad filium suum : Quomodo, inquit, tam cito invenire potuisti, fili mi ? Qui respondit : Voluntas Dei fuit ut cito occurreret mihi quod volebam.
Genesis 27 21 Dixitque Isaac : Accede huc, ut tangam te, fili mi, et probem utrum tu sis filius meus Esau, an non.
Genesis 27 22 Accessit ille ad patrem, et palpato eo, dixit Isaac : Vox quidem, vox Jacob est : sed manus, manus sunt Esau.
Genesis 27 23 Et non cognovit eum, quia pilosæ manus similitudinem majoris expresserant. Benedicens ergo illi,
Genesis 27 24 ait : Tu es filius meus Esau ? Respondit : Ego sum.
Genesis 27 25 At ille : Affer mihi, inquit, cibos de venatione tua, fili mi, ut benedicat tibi anima mea. Quos cum oblatos comedisset, obtulit ei etiam vinum. Quo hausto,
Genesis 27 26 dixit ad eum : Accede ad me, et da mihi osculum, fili mi.
Genesis 27 27 Accessit, et osculatus est eum. Statimque ut sensit vestimentorum illius fragrantiam, benedicens illi, ait : Ecce odor filii mei sicut odor agri pleni, cui benedixit Dominus.
Genesis 27 28 Det tibi Deus de rore cæli et de pinguedine terræ abundantiam frumenti et vini.
Genesis 27 29 Et serviant tibi populi, et adorent te tribus : esto dominus fratrum tuorum, et incurventur ante te filii matris tuæ : qui maledixerit tibi, sit ille maledictus, et qui benedixerit tibi, benedictionibus repleatur.
Genesis 27 30 Vix Isaac sermonem impleverat, et egresso Jacob foras, venit Esau,
Genesis 27 31 coctosque de venatione cibos intulit patri, dicens : Surge, pater mi, et comede de venatione filii tui, ut benedicat mihi anima tua.
Genesis 27 32 Dixitque illi Isaac : Quis enim es tu ? Qui respondit : Ego sum filius tuus primogenitus Esau.
Genesis 27 33 Expavit Isaac stupore vehementi : et ultra quam credi potest admirans, ait : Quis igitur ille est qui dudum captam venationem attulit mihi, et comedi ex omnibus priusquam tu venires ; benedixique ei, et erit benedictus ?
Genesis 27 34 Auditis Esau sermonibus patris, irrugiit clamore magno : et consternatus, ait : Benedic etiam et mihi, pater mi.
Genesis 27 35 Qui ait : Venit germanus tuus fraudulenter, et accepit benedictionem tuam.
Genesis 27 36 At ille subjunxit : Juste vocatum est nomen ejus Jacob : supplantavit enim me en altera vice : primogenita mea ante tulit, et nunc secundo surripuit benedictionem meam. Rursumque ad patrem : Numquid non reservasti, ait, et mihi benedictionem ?
Genesis 27 37 Respondit Isaac : Dominum tuum illum constitui, et omnes fratres ejus servituti illius subjugavi ; frumento et vino stabilivi eum : et tibi post hæc, fili mi, ultra quid faciam ?
Genesis 27 38 Cui Esau : Num unam, inquit, tantum benedictionem habes, pater ? mihi quoque obsecro ut benedicas. Cumque ejulatu magno fleret,
Genesis 27 39 motus Isaac, dixit ad eum : In pinguedine terræ, et in rore cæli desuper,
Genesis 27 40 erit benedictio tua. Vives in gladio, et fratri tuo servies : tempusque veniet, cum excutias et solvas jugum ejus de cervicibus tuis.
Genesis 27 41 Oderat ergo semper Esau Jacob pro benedictione qua benedixerat ei pater : dixitque in corde suo : Venient dies luctus patris mei, et occidam Jacob fratrem meum.
Genesis 27 42 Nuntiata sunt hæc Rebeccæ : quæ mittens et vocans Jacob filium suum, dixit ad eum : Ecce Esau frater tuus minatur ut occidat te.
Genesis 27 43 Nunc ergo, fili mi, audi vocem meam, et consurgens fuge ad Laban fratrem meum in Haran :
Genesis 27 44 habitabisque cum eo dies paucos, donec requiescat furor fratris tui,
Genesis 27 45 et cesset indignatio ejus, obliviscaturque eorum quæ fecisti in eum : postea mittam, et adducam te inde huc : cur utroque orbabor filio in uno die ?
Genesis 27 46 Dixitque Rebecca ad Isaac : Tædet me vitæ meæ propter filias Heth : si acceperit Jacob uxorem de stirpe hujus terræ, nolo vivere.
Genesis 28 1 Vocavit itaque Isaac Jacob, et benedixit eum, præcepitque ei dicens : Noli accipere conjugem de genere Chanaan :
Genesis 28 2 sed vade, et proficiscere in Mesopotamiam Syriæ, ad domum Bathuel patris matris tuæ, et accipe tibi inde uxorem de filiabus Laban avunculi tui.
Genesis 28 3 Deus autem omnipotens benedicat tibi, et crescere te faciat, atque multiplicet, ut sis in turbas populorum.
Genesis 28 4 Et det tibi benedictiones Abrahæ, et semini tuo post te : ut possideas terram peregrinationis tuæ, quam pollicitus est avo tuo.
Genesis 28 5 Cumque dimisisset eum Isaac, profectus venit in Mesopotamiam Syriæ ad Laban filium Bathuel Syri, fratrem Rebeccæ matris suæ.
Genesis 28 6 Videns autem Esau quod benedixisset pater suus Jacob, et misisset eum in Mesopotamiam Syriæ, ut inde uxorem duceret ; et quod post benedictionem præcepisset ei, dicens : Non accipies uxorem de filiabus Chanaan :
Genesis 28 7 quodque obediens Jacob parentibus suis isset in Syriam :
Genesis 28 8 probans quoque quod non libenter aspiceret filias Chanaan pater suus :
Genesis 28 9 ivit ad Ismaëlem, et duxit uxorem absque iis, quas prius habebat, Maheleth filiam Ismaël filii Abraham, sororem Nabaioth.
Genesis 28 10 Igitur egressus Jacob de Bersabee, pergebat Haran.
Genesis 28 11 Cumque venisset ad quemdam locum, et vellet in eo requiescere post solis occubitum, tulit de lapidibus qui jacebant, et supponens capiti suo, dormivit in eodem loco.
Genesis 28 12 Viditque in somnis scalam stantem super terram, et cacumen illius tangens cælum : angelos quoque Dei ascendentes et descendentes per eam,
Genesis 28 13 et Dominum innixum scalæ dicentem sibi : Ego sum Dominus Deus Abraham patris tui, et Deus Isaac : terram, in qua dormis, tibi dabo et semini tuo.
Genesis 28 14 Eritque semen tuum quasi pulvis terræ : dilataberis ad occidentem, et orientem, et septentrionem, et meridiem : et benedicentur in te et in semine tuo cunctæ tribus terræ.
Genesis 28 15 Et ero custos tuus quocumque perrexeris, et reducam te in terram hanc : nec dimittam nisi complevero universa quæ dixi.
Genesis 28 16 Cumque evigilasset Jacob de somno, ait : Vere Dominus est in loco isto, et ego nesciebam.
Genesis 28 17 Pavensque, Quam terribilis est, inquit, locus iste ! non est hic aliud nisi domus Dei, et porta cæli.
Genesis 28 18 Surgens ergo Jacob mane, tulit lapidem quem supposuerat capiti suo, et erexit in titulum, fundens oleum desuper.
Genesis 28 19 Appellavitque nomen urbis Bethel, quæ prius Luza vocabatur.
Genesis 28 20 Vovit etiam votum, dicens : Si fuerit Deus mecum, et custodierit me in via, per quam ego ambulo, et dederit mihi panem ad vescendum, et vestimentum ad induendum,
Genesis 28 21 reversusque fuero prospere ad domum patris mei : erit mihi Dominus in Deum,
Genesis 28 22 et lapis iste, quem erexi in titulum, vocabitur Domus Dei : cunctorumque quæ dederis mihi, decimas offeram tibi.
Genesis 29 1 Profectus ergo Jacob venit in terram orientalem.
Genesis 29 2 Et vidit puteum in agro, tres quoque greges ovium accubantes juxta eum : nam ex illo adaquabantur pecora, et os ejus grandi lapide claudebatur.
Genesis 29 3 Morisque erat ut cunctis ovibus congregatis devolverent lapidem, et refectis gregibus rursum super os putei ponerent.
Genesis 29 4 Dixitque ad pastores : Fratres, unde estis ? Qui responderunt : De Haran.
Genesis 29 5 Quos interrogans, Numquid, ait, nostis Laban filium Nachor ? Dixerunt : Novimus.
Genesis 29 6 Sanusne est ? inquit. Valet, inquiunt : et ecce Rachel filia ejus venit cum grege suo.
Genesis 29 7 Dixitque Jacob : Adhuc multum diei superest, nec est tempus ut reducantur ad caulas greges : date ante potum ovibus, et sic eas ad pastum reducite.
Genesis 29 8 Qui responderunt : Non possumus, donec omnia pecora congregentur, et amoveamus lapidem de ore putei, ut adaquemus greges.
Genesis 29 9 Adhuc loquebantur, et ecce Rachel veniebat cum ovibus patris sui : nam gregem ipsa pascebat.
Genesis 29 10 Quam cum vidisset Jacob, et sciret consobrinam suam, ovesque Laban avunculi sui, amovit lapidem quo puteus claudebatur.
Genesis 29 11 Et adaquato grege, osculatus est eam : et elevata voce flevit,
Genesis 29 12 et indicavit ei quod frater esset patris sui, et filius Rebeccæ : at illa festinans nuntiavit patri suo.
Genesis 29 13 Qui cum audisset venisse Jacob filium sororis suæ, cucurrit obviam ei : complexusque eum, et in oscula ruens, duxit in domum suam. Auditis autem causis itineris,
Genesis 29 14 respondit : Os meum es, et caro mea. Et postquam impleti sunt dies mensis unius,
Genesis 29 15 dixit ei : Num quia frater meus es, gratis servies mihi ? dic quid mercedis accipias.
Genesis 29 16 Habebat vero duas filias : nomen majoris Lia, minor vero appellabatur Rachel.
Genesis 29 17 Sed Lia lippis erat oculis : Rachel decora facie, et venusto aspectu.
Genesis 29 18 Quam diligens Jacob, ait : Serviam tibi pro Rachel filia tua minore, septem annis.
Genesis 29 19 Respondit Laban : Melius est ut tibi eam dem quam alteri viro : mane apud me.
Genesis 29 20 Servivit ergo Jacob pro Rachel septem annis : et videbantur illi pauci dies præ amoris magnitudine.
Genesis 29 21 Dixitque ad Laban : Da mihi uxorem meam : quia jam tempus impletum est, ut ingrediar ad illam.
Genesis 29 22 Qui vocatis multis amicorum turbis ad convivium, fecit nuptias.
Genesis 29 23 Et vespere Liam filiam suam introduxit ad eum,
Genesis 29 24 dans ancillam filiæ, Zelpham nomine. Ad quam cum ex more Jacob fuisset ingressus, facto mane vidit Liam :
Genesis 29 25 et dixit ad socerum suum : Quid est quod facere voluisti ? nonne pro Rachel servivi tibi ? quare imposuisti mihi ?
Genesis 29 26 Respondit Laban : Non est in loco nostro consuetudinis, ut minores ante tradamus ad nuptias.
Genesis 29 27 Imple hebdomadam dierum hujus copulæ : et hanc quoque dabo tibi pro opere quo serviturus es mihi septem annis aliis.
Genesis 29 28 Acquievit placito : et hebdomada transacta, Rachel duxit uxorem :
Genesis 29 29 cui pater servam Balam tradiderat.
Genesis 29 30 Tandemque potitus optatis nuptiis, amorem sequentis priori prætulit, serviens apud eum septem annis aliis.
Genesis 29 31 Videns autem Dominus quod despiceret Liam, aperuit vulvam ejus, sorore sterili permanente.
Genesis 29 32 Quæ conceptum genuit filium, vocavitque nomen ejus Ruben, dicens : Vidit Dominus humilitatem meam : nunc amabit me vir meus.
Genesis 29 33 Rursumque concepit et peperit filium, et ait : Quoniam audivit me Dominus haberi contemptui, dedit etiam istum mihi ; vocavitque nomen ejus Simeon.
Genesis 29 34 Concepitque tertio, et genuit alium filium : dixitque : Nunc quoque copulabitur mihi maritus meus : eo quod pepererim ei tres filios : et idcirco appellavit nomen ejus Levi.
Genesis 29 35 Quarto concepit, et peperit filium, et ait : Modo confitebor Domino, et ob hoc vocavit eum Judam : cessavitque parere.
Genesis 30 1 Cernens autem Rachel quod infecunda esset, invidit sorori suæ, et ait marito suo : Da mihi liberos, alioquin moriar.
Genesis 30 2 Cui iratus respondit Jacob : Num pro Deo ego sum, qui privavit te fructu ventris tui ?
Genesis 30 3 At illa : Habeo, inquit, famulam Balam : ingredere ad illam, ut pariat super genua mea, et habeam ex illa filios.
Genesis 30 4 Deditque illi Balam in conjugium : quæ,
Genesis 30 5 ingresso ad se viro, concepit, et peperit filium.
Genesis 30 6 Dixitque Rachel : Judicavit mihi Dominus, et exaudivit vocem meam, dans mihi filium, et idcirco appellavit nomen ejus Dan.
Genesis 30 7 Rursumque Bala concipiens, peperit alterum,
Genesis 30 8 pro quo ait Rachel : Comparavit me Deus cum sorore mea, et invalui : vocavitque eum Nephthali.
Genesis 30 9 Sentiens Lia quod parere desiisset, Zelpham ancillam suam marito tradidit.
Genesis 30 10 Qua post conceptum edente filium,
Genesis 30 11 dixit : Feliciter, et idcirco vocavit nomen ejus Gad.
Genesis 30 12 Peperit quoque Zelpha alterum.
Genesis 30 13 Dixitque Lia : Hoc pro beatitudine mea : beatam quippe me dicent mulieres : propterea appellavit eum Aser.
Genesis 30 14 Egressus autem Ruben tempore messis triticeæ in agrum, reperit mandragoras, quas matri Liæ detulit. Dixitque Rachel : Da mihi partem de mandragoris filii tui.
Genesis 30 15 Illa respondit : Parumne tibi videtur quod præripueris maritum mihi, nisi etiam mandragoras filii mei tuleris ? Ait Rachel : Dormiat tecum hac nocte pro mandragoris filii tui.
Genesis 30 16 Redeuntique ad vesperam Jacob de agro, egressa est in occursum ejus Lia, et Ad me, inquit, intrabis : quia mercede conduxi te pro mandragoris filii mei. Dormivitque cum ea nocte illa.
Genesis 30 17 Et exaudivit Deus preces ejus, concepitque et peperit filium quintum,
Genesis 30 18 et ait : Dedit Deus mercedem mihi, quia dedi ancillam meam viro meo : appellavitque nomen ejus Issachar.
Genesis 30 19 Rursum Lia concipiens, peperit sextum filium,
Genesis 30 20 et ait : Dotavit me Deus dote bona : etiam hac vice mecum erit maritus meus, eo quod genuerim ei sex filios : et idcirco appellavit nomen ejus Zabulon.
Genesis 30 21 Post quem peperit filiam, nomine Dinam.
Genesis 30 22 Recordatus quoque Dominus Rachelis, exaudivit eam, et aperuit vulvam ejus.
Genesis 30 23 Quæ concepit, et peperit filium, dicens : Abstulit Deus opprobrium meum.
Genesis 30 24 Et vocavit nomen ejus Joseph, dicens : Addat mihi Dominus filium alterum.
Genesis 30 25 Nato autem Joseph, dixit Jacob socero suo : Dimitte me ut revertar in patriam, et ad terram meam.
Genesis 30 26 Da mihi uxores, et liberos meos, pro quibus servivi tibi, ut abeam : tu nosti servitutem qua servivi tibi.
Genesis 30 27 Ait illi Laban : Inveniam gratiam in conspectu tuo, experimento didici, quia benedixerit mihi Deus propter te :
Genesis 30 28 constitue mercedem tuam quam dem tibi.
Genesis 30 29 At ille respondit : Tu nosti quomodo servierim tibi, et quanta in manibus meis fuerit possessio tua.
Genesis 30 30 Modicum habuisti antequam venirem ad te, et nunc dives effectus es : benedixitque tibi Dominus ad introitum meum. Justum est igitur ut aliquando provideam etiam domui meæ.
Genesis 30 31 Dixitque Laban : Quid tibi dabo ? At ille ait : Nihil volo : sed si feceris quod postulo, iterum pascam, et custodiam pecora tua.
Genesis 30 32 Gyra omnes greges tuos, et separa cunctas oves varias, et sparso vellere ; quodcumque furvum, et maculosum, variumque fuerit, tam in ovibus quam in capris, erit merces mea.
Genesis 30 33 Respondebitque mihi cras justitia mea, quando placiti tempus advenerit coram te : et omnia quæ non fuerint varia, et maculosa, et furva, tam in ovibus quam in capris, furti me arguent.
Genesis 30 34 Dixitque Laban : Cratum habeo quod petis.
Genesis 30 35 Et separavit in die illa capras, et oves, et hircos, et arietes varios, atque maculosos : cunctum autem gregem unicolorem, id est albi et nigri velleris, tradidit in manu filiorum suorum.
Genesis 30 36 Et posuit spatium itineris trium dierum inter se et generum, qui pascebat reliquos greges ejus.
Genesis 30 37 Tollens ergo Jacob virgas populeas virides, et amygdalinas, et ex platanis, ex parte decorticavit eas : detractisque corticibus, in his, quæ spoliata fuerant, candor apparuit : illa vero quæ integra fuerant, viridia permanserunt : atque in hunc modum color effectus est varius.
Genesis 30 38 Posuitque eas in canalibus, ubi effundebatur aqua : ut cum venissent greges ad bibendum, ante oculos haberent virgas, et in aspectu earum conciperent.
Genesis 30 39 Factumque est ut in ipso calore coitus, oves intuerentur virgas, et parerent maculosa, et varia, et diverso colore respersa.
Genesis 30 40 Divisitque gregem Jacob, et posuit virgas in canalibus ante oculos arietum : erant autem alba et nigra quæque, Laban ; cetera vero, Jacob, separatis inter se gregibus.
Genesis 30 41 Igitur quando primo tempore ascendebantur oves, ponebat Jacob virgas in canalibus aquarum ante oculos arietum et ovium, ut in earum contemplatione conciperent :
Genesis 30 42 quando vero serotina admissura erat, et conceptus extremus, non ponebat eas. Factaque sunt ea quæ erant serotina, Laban : et quæ primi temporis, Jacob.
Genesis 30 43 Ditatusque est homo ultra modum, et habuit greges multos, ancillas et servos, camelos et asinos.
Genesis 31 1 Postquam autem audivit verba filiorum Laban dicentium : Tulit Jacob omnia quæ fuerunt patris nostri, et de illius facultate ditatus, factus est inclytus :
Genesis 31 2 animadvertit quoque faciem Laban, quod non esset erga se sicut heri et nudiustertius,
Genesis 31 3 maxime dicente sibi Domino : Revertere in terram patrum tuorum, et ad generationem tuam, eroque tecum.
Genesis 31 4 Misit, et vocavit Rachel et Liam in agrum, ubi pascebat greges,
Genesis 31 5 dixitque eis : Video faciem patris vestri quod non sit erga me sicut heri et nudiustertius : Deus autem patris mei fuit mecum.
Genesis 31 6 Et ipsæ nostis quod totis viribus meis servierim patri vestro.
Genesis 31 7 Sed et pater vester circumvenit me et mutavit mercedem meam decem vicibus : et tamen non dimisit eum Deus ut noceret mihi.
Genesis 31 8 Si quando dixit : Variæ erunt mercedes tuæ : pariebant omnes oves varios fœtus ; quando vero e contrario, ait : Alba quæque accipies pro mercede : omnes greges alba pepererunt.
Genesis 31 9 Tulitque Deus substantiam patris vestri, et dedit mihi.
Genesis 31 10 Postquam enim conceptus ovium tempus advenerat, levavi oculos meos, et vidi in somnis ascendentes mares super feminas, varios et maculosos, et diversorum colorum.
Genesis 31 11 Dixitque angelus Dei ad me in somnis : Jacob ? Et ego respondi : Adsum.
Genesis 31 12 Qui ait : Leva oculos tuos, et vide universos masculos ascendentes super feminas, varios, maculosos, atque respersos. Vidi enim omnia quæ fecit tibi Laban.
Genesis 31 13 Ego sum Deus Bethel, ubi unxisti lapidem, et votum vovisti mihi. Nunc ergo surge, et egredere de terra hac, revertens in terram nativitatis tuæ.
Genesis 31 14 Responderuntque Rachel et Lia : Numquid habemus residui quidquam in facultatibus et hæreditate domus patris nostri ?
Genesis 31 15 nonne quasi alienas reputavit nos, et vendidit, comeditque pretium nostrum ?
Genesis 31 16 Sed Deus tulit opes patris nostri, et eas tradidit nobis, ac filiis nostris : unde omnia quæ præcepit tibi Deus, fac.
Genesis 31 17 Surrexit itaque Jacob, et impositis liberis ac conjugibus suis super camelos, abiit.
Genesis 31 18 Tulitque omnem substantiam suam, et greges, et quidquid in Mesopotamia acquisierat, pergens ad Isaac patrem suum in terram Chanaan.
Genesis 31 19 Eo tempore ierat Laban ad tondendas oves, et Rachel furata est idola patris sui.
Genesis 31 20 Noluitque Jacob confiteri socero suo quod fugeret.
Genesis 31 21 Cumque abiisset tam ipse quam omnia quæ juris sui erant, et amne transmisso pergeret contra montem Galaad,
Genesis 31 22 nuntiatum est Laban die tertio quod fugeret Jacob.
Genesis 31 23 Qui, assumptis fratribus suis, persecutus est eum diebus septem : et comprehendit eum in monte Galaad.
Genesis 31 24 Viditque in somnis dicentem sibi Deum : Cave ne quidquam aspere loquaris contra Jacob.
Genesis 31 25 Jamque Jacob extenderat in monte tabernaculum : cumque ille consecutus fuisset eum cum fratribus suis, in eodem monte Galaad fixit tentorium.
Genesis 31 26 Et dixit ad Jacob : Quare ita egisti, ut clam me abigeres filias meas quasi captivas gladio ?
Genesis 31 27 cur ignorante me fugere voluisti, nec indicare mihi, ut prosequerer te cum gaudio, et canticis, et tympanis, et citharis ?
Genesis 31 28 Non es passus ut oscularer filios meos et filias : stulte operatus es : et nunc quidem
Genesis 31 29 valet manus mea reddere tibi malum : sed Deus patris vestri heri dixit mihi : Cave ne loquaris contra Jacob quidquam durius.
Genesis 31 30 Esto, ad tuos ire cupiebas, et desiderio erat tibi domus patris tui : cur furatus es deos meos ?
Genesis 31 31 Respondit Jacob : Quod inscio te profectus sum, timui ne violenter auferres filias tuas.
Genesis 31 32 Quod autem furti me arguis : apud quemcumque inveneris deos tuos, necetur coram fratribus nostris : scrutare, quidquid tuorum apud me inveneris, et aufer. Hæc dicens, ignorabat quod Rachel furata esset idola.
Genesis 31 33 Ingressus itaque Laban tabernaculum Jacob, et Liæ, et utriusque famulæ, non invenit. Cumque intrasset tentorium Rachelis,
Genesis 31 34 illa festinans abscondit idola subter stramenta cameli, et sedit desuper : scrutantique omne tentorium, et nihil invenienti,
Genesis 31 35 ait : Ne irascatur dominus meus quod coram te assurgere nequeo : quia juxta consuetudinem feminarum nunc accidit mihi : sic delusa sollicitudo quærentis est.
Genesis 31 36 Tumensque Jacob, cum jurgio ait : Quam ob culpam meam, et ob quod peccatum meum sic exarsisti post me,
Genesis 31 37 et scrutatus es omnem supellectilem meam ? quid invenisti de cuncta substantia domus tuæ ? pone hic coram fratribus meis, et fratribus tuis, et judicent inter me et te.
Genesis 31 38 Idcirco viginti annis fui tecum ? oves tuæ et capræ steriles non fuerunt, arietes gregis tui non comedi :
Genesis 31 39 nec captum a bestia ostendi tibi, ego damnum omne reddebam : quidquid furto peribat, a me exigebas :
Genesis 31 40 die noctuque æstu urebar, et gelu, fugiebatque somnus ab oculis meis.
Genesis 31 41 Sicque per viginti annos in domo tua servivi tibi, quatuordecim pro filiabus, et sex pro gregibus tuis : immutasti quoque mercedem meam decem vicibus.
Genesis 31 42 Nisi Deus patris mei Abraham, et timor Isaac affuisset mihi, forsitan modo nudum me demisisses : afflictionem meam et laborem manuum mearum respexit Deus, et arguit te heri.
Genesis 31 43 Respondit ei Laban : Filiæ meæ et filii, et greges tui, et omnia quæ cernis, mea sunt : quid possum facere filiis et nepotibus meis ?
Genesis 31 44 Veni ergo, et ineamus fœdus, ut sit in testimonium inter me et te.
Genesis 31 45 Tulit itaque Jacob lapidem, et erexit illum in titulum :
Genesis 31 46 dixitque fratribus suis : Afferte lapides. Qui congregantes fecerunt tumulum, comederuntque super eum :
Genesis 31 47 quem vocavit Laban Tumulum testis : et Jacob, Acervum testimonii, uterque juxta proprietatem linguæ suæ.
Genesis 31 48 Dixitque Laban : Tumulus iste erit testis inter me et te hodie, et idcirco appellatum est nomen ejus Galaad, id est, Tumulus testis.
Genesis 31 49 Intueatur et judicet Dominus inter nos quando recesserimus a nobis,
Genesis 31 50 si afflixeris filias meas, et si introduxeris alias uxores super eas : nullus sermonis nostri testis est absque Deo, qui præsens respicit.
Genesis 31 51 Dixitque rursus ad Jacob : En tumulus hic, et lapis quem erexi inter me et te,
Genesis 31 52 testis erit : tumulus, inquam, iste et lapis sint in testimonium, si aut ego transiero illum pergens ad te, aut tu præterieris, malum mihi cogitans.
Genesis 31 53 Deus Abraham, et Deus Nachor, judicet inter nos, Deus patris eorum. Juravit ergo Jacob per timorem patris sui Isaac :
Genesis 31 54 immolatisque victimis in monte, vocavit fratres suos ut ederent panem. Qui cum comedissent, manserunt ibi :
Genesis 31 55 Laban vero de nocte consurgens, osculatus est filios, et filias suas, et benedixit illis : reversusque est in locum suum.
Genesis 32 1 Jacob quoque abiit itinere quo cœperat : fueruntque ei obviam angeli Dei.
Genesis 32 2 Quos cum vidisset, ait : Castra Dei sunt hæc : et appellavit nomen loci illius Mahanaim, id est, Castra.
Genesis 32 3 Misit autem et nuntios ante se ad Esau fratrem suum in terram Seir, in regionem Edom :
Genesis 32 4 præcepitque eis, dicens : Sic loquimini domino meo Esau : Hæc dicit frater tuus Jacob : Apud Laban peregrinatus sum, et fui usque in præsentem diem.
Genesis 32 5 Habeo boves, et asinos, et oves, et servos, et ancillas : mittoque nunc legationem ad dominum meum, ut inveniam gratiam in conspectu tuo.
Genesis 32 6 Reversique sunt nuntii ad Jacob, dicentes : Venimus ad Esau fratrem tuum, et ecce properat tibi in occursum cum quadringentis viris.
Genesis 32 7 Timuit Jacob valde : et perterritus divisit populum qui secum erat, greges quoque et oves, et boves, et camelos, in duas turmas,
Genesis 32 8 dicens : Si venerit Esau ad unam turmam, et percusserit eam, alia turma, quæ relicta est, salvabitur.
Genesis 32 9 Dixitque Jacob : Deus patris mei Abraham, et Deus patris mei Isaac : Domine qui dixisti mihi : Revertere in terram tuam, et in locum nativitatis tuæ, et benefaciam tibi :
Genesis 32 10 minor sum cunctis miserationibus tuis, et veritate tua quam explevisti servo tuo. In baculo meo transivi Jordanem istum : et nunc cum duabus turmis regredior.
Genesis 32 11 Erue me de manu fratris mei Esau, quia valde eum timeo : ne forte veniens percutiat matrem cum filiis.
Genesis 32 12 Tu locutus es quod benefaceres mihi, et dilatares semen meum sicut arenam maris, quæ præ multitudine numerari non potest.
Genesis 32 13 Cumque dormisset ibi nocte illa, separavit de his quæ habebat, munera Esau fratri suo,
Genesis 32 14 capras ducentas, hircos viginti, oves ducentas, et arietes viginti,
Genesis 32 15 camelos fœtas cum pullis suis triginta, vaccas quadraginta, et tauros viginti, asinas viginti et pullos earum decem.
Genesis 32 16 Et misit per manus servorum suorum singulos seorsum greges, dixitque pueris suis : Antecedite me, et sit spatium inter gregem et gregem.
Genesis 32 17 Et præcepit priori, dicens : Si obvium habueris fratrem meum Esau, et interrogaverit te : Cujus es ? aut, Quo vadis ? aut, Cujus sunt ista quæ sequeris ?
Genesis 32 18 respondebis : Servi tui Jacob, munera misit domino meo Esau, ipse quoque post nos venit.
Genesis 32 19 Similiter dedit mandata secundo, et tertio, et cunctis qui sequebantur greges, dicens : Iisdem verbis loquimini ad Esau cum inveneritis eum.
Genesis 32 20 Et addetis : Ipse quoque servus tuus Jacob iter nostrum insequitur. Dixit enim : Placabo illum muneribus quæ præcedunt, et postea videbo illum : forsitan propitiabitur mihi.
Genesis 32 21 Præcesserunt itaque munera ante eum, ipse vero mansit nocte illa in castris.
Genesis 32 22 Cumque mature surrexisset, tulit duas uxores suas, et totidem famulas cum undecim filiis, et transivit vadum Jaboc.
Genesis 32 23 Traductisque omnibus quæ ad se pertinebant,
Genesis 32 24 mansit solus : et ecce vir luctabatur cum eo usque mane.
Genesis 32 25 Qui cum videret quod eum superare non posset, tetigit nervum femoris ejus, et statim emarcuit.
Genesis 32 26 Dixitque ad eum : Dimitte me : jam enim ascendit aurora. Respondit : Non dimittam te, nisi benedixeris mihi.
Genesis 32 27 Ait ergo : Quod nomen est tibi ? Respondit : Jacob.
Genesis 32 28 At ille : Nequaquam, inquit, Jacob appellabitur nomen tuum, sed Israël : quoniam si contra Deum fortis fuisti, quanto magis contra homines prævalebis ?
Genesis 32 29 Interrogavit eum Jacob : Dic mihi, quo appellaris nomine ? Respondit : Cur quæris nomen meum ? Et benedixit ei in eodem loco.
Genesis 32 30 Vocavitque Jacob nomen loci illius Phanuel, dicens : Vidi Deum facie ad faciem, et salva facta est anima mea.
Genesis 32 31 Ortusque est ei statim sol, postquam transgressus est Phanuel : ipse vero claudicabat pede.
Genesis 32 32 Quam ob causam non comedunt nervum filii Israël, qui emarcuit in femore Jacob, usque in præsentem diem : eo quod tetigerit nervum femoris ejus, et obstupuerit.
Genesis 33 1 Elevans autem Jacob oculos suos, vidit venientem Esau, et cum eo quadringentos viros : divisitque filios Liæ et Rachel, ambarumque famularum :
Genesis 33 2 et posuit utramque ancillam, et liberos earum, in principio : Liam vero, et filios ejus, in secundo loco : Rachel autem et Joseph novissimos.
Genesis 33 3 Et ipse progrediens adoravit pronus in terram septies, donec appropinquaret frater ejus.
Genesis 33 4 Currens itaque Esau obviam fratri suo, amplexatus est eum : stringensque collum ejus, et osculans flevit.
Genesis 33 5 Levatisque oculis, vidit mulieres et parvulos earum, et ait : Quid sibi volunt isti ? et si ad te pertinent ? Respondit : Parvuli sunt quos donavit mihi Deus servo tuo.
Genesis 33 6 Et appropinquantes ancillæ et filii earum, incurvati sunt.
Genesis 33 7 Accessit quoque Lia cum pueris suis : et cum similiter adorassent, extremi Joseph et Rachel adoraverunt.
Genesis 33 8 Dixitque Esau : Quænam sunt istæ turmæ quas obviam habui ? Respondit : Ut invenirem gratiam coram domino meo.
Genesis 33 9 At ille ait : Habeo plurima, frater mi, sint tua tibi.
Genesis 33 10 Dixitque Jacob : Noli ita, obsecro : sed si inveni gratiam in oculis tuis, accipe munusculum de manibus meis. Sic enim vidi faciem tuam, quasi viderim vultum Dei : esto mihi propitius,
Genesis 33 11 et suscipe benedictionem quam attuli tibi, et quam donavit mihi Deus tribuens omnia. Vix fratre compellente, suscipiens,
Genesis 33 12 ait : Gradiamur simul, eroque socius itineris tui.
Genesis 33 13 Dixitque Jacob : Nosti, domine mi, quod parvulos habeam teneros, et oves, et boves fœtas mecum : quas si plus in ambulando fecero laborare, morientur una die cuncti greges.
Genesis 33 14 Præcedat dominus meus ante servum suum : et ego sequar paulatim vestigia ejus, sicut videro parvulos meos posse, donec veniam ad dominum meum in Seir.
Genesis 33 15 Respondit Esau : Oro te, ut de populo qui mecum est, saltem socri remaneant viæ tuæ. Non est, inquit, necesse : hoc uno tantum indigeo, ut inveniam gratiam in conspectu tuo, domine mi.
Genesis 33 16 Reversus est itaque illo die Esau itinere quo venerat in Seir.
Genesis 33 17 Et Jacob venit in Socoth : ubi ædificata domo et fixis tentoriis appellavit nomen loci illius Socoth, id est, Tabernacula.
Genesis 33 18 Transivitque in Salem urbem Sichimorum, quæ est in terra Chanaan, postquam reversus est de Mesopotamia Syriæ : et habitavit juxta oppidum.
Genesis 33 19 Emitque partem agri, in qua fixerat tabernacula, a filiis Hemor patris Sichem centum agnis.
Genesis 33 20 Et erecto ibi altari, invocavit super illud fortissimum Deum Israël.
Genesis 34 1 Egressa est autem Dina filia Liæ ut videret mulieres regionis illius.
Genesis 34 2 Quam cum vidisset Sichem filius Hemor Hevæi, princeps terræ illius, adamavit eam : et rapuit, et dormivit cum illa, vi opprimens virginem.
Genesis 34 3 Et conglutinata est anima ejus cum ea, tristemque delinivit blanditiis.
Genesis 34 4 Et pergens ad Hemor patrem suum : Accipe, inquit, mihi puellam hanc conjugem.
Genesis 34 5 Quod cum audisset Jacob absentibus filiis, et in pastu pecorum occupatis, siluit donec redirent.
Genesis 34 6 Egresso autem Hemor patre Sichem ut loqueretur ad Jacob,
Genesis 34 7 ecce filii ejus veniebant de agro : auditoque quod acciderat, irati sunt valde, eo quod fœdam rem operatus esset in Israël et, violata filia Jacob, rem illicitam perpetrasset.
Genesis 34 8 Locutus est itaque Hemor ad eos : Sichem filii mei adhæsit anima filiæ vestræ : date eam illi uxorem :
Genesis 34 9 et jungamus vicissim connubia : filias vestras tradite nobis, et filias nostras accipite,
Genesis 34 10 et habitate nobiscum : terra in potestate vestra est : exercete, negotiamini, et possidete eam.
Genesis 34 11 Sed et Sichem ad patrem et ad fratres ejus ait : Inveniam gratiam coram vobis : et quæcumque statueritis, dabo :
Genesis 34 12 augete dotem, et munera postulate, et libenter tribuam quod petieritis : tantum date mihi puellam hanc uxorem.
Genesis 34 13 Responderunt filii Jacob Sichem et patri ejus in dolo, sævientes ob stuprum sororis :
Genesis 34 14 Non possumus facere quod petitis, nec dare sororem nostram homini incircumciso : quod illicitum et nefarium est apud nos.
Genesis 34 15 Sed in hoc valebimus fœderari, si volueritis esse similes nostri, et circumcidatur in vobis omne masculini sexus ;
Genesis 34 16 tunc dabimus et accipiemus mutuo filias vestras ac nostras : et habitabimus vobiscum, erimusque unus populus.
Genesis 34 17 Si autem circumcidi nolueritis, tollemus filiam nostram, et recedemus.
Genesis 34 18 Placuit oblatio eorum Hemor, et Sichem filio ejus,
Genesis 34 19 nec distulit adolescens quin statim quod petebatur expleret : amabat enim puellam valde, et ipse erat inclytus in omni domo patris sui.
Genesis 34 20 Ingressique portam urbis, locuti sunt ad populum :
Genesis 34 21 Viri isti pacifici sunt, et volunt habitare nobiscum : negotientur in terra, et exerceant eam, quæ spatiosa et lata cultoribus indiget : filias eorum accipiemus uxores, et nostras illis dabimus.
Genesis 34 22 Unum est quo differtur tantum bonum : si circumcidamus masculos nostros, ritum gentis imitantes.
Genesis 34 23 Et substantia eorum, et pecora, et cuncta quæ possident, nostra erunt : tantum in hoc acquiescamus, et habitantes simul, unum efficiemus populum.
Genesis 34 24 Assensique sunt omnes, circumcisis cunctis maribus.
Genesis 34 25 Et ecce, die tertio, quando gravissimus vulnerum dolor est : arreptis duo filii Jacob, Simeon et Levi fratres Dinæ, gladiis, ingressi sunt urbem confidenter : interfectisque omnibus masculis,
Genesis 34 26 Hemor et Sichem pariter necaverunt, tollentes Dinam de domo Sichem sororem suam.
Genesis 34 27 Quibus egressis, irruerunt super occisos ceteri filii Jacob : et depopulati sunt urbem in ultionem stupri.
Genesis 34 28 Oves eorum, et armenta, et asinos, cunctaque vastantes quæ in domibus et in agris erant,
Genesis 34 29 parvulos quoque eorum et uxores duxerunt captivas.
Genesis 34 30 Quibus patratis audacter, Jacob dixit ad Simeon et Levi : Turbastis me, et odiosum fecistis me Chananæis, et Pherezæis habitatoribus terræ hujus : nos pauci sumus ; illi congregati percutient me, et delebor ego, et domus mea.
Genesis 34 31 Responderunt : Numquid ut scorto abuti debuere sorore nostra ?
Genesis 35 1 Interea locutus est Deus ad Jacob : Surge, et ascende Bethel, et habita ibi, facque altare Deo qui apparuit tibi quando fugiebas Esau fratrem tuum.
Genesis 35 2 Jacob vero convocata omni domo sua, ait : Abjicite deos alienos qui in medio vestri sunt, et mundamini, ac mutate vestimenta vestra.
Genesis 35 3 Surgite, et ascendamus in Bethel, ut faciamus ibi altare Deo : qui exaudivit me in die tribulationis meæ, et socius fuit itineris mei.
Genesis 35 4 Dederunt ergo ei omnes deos alienos quos habebant, et inaures quæ erant in auribus eorum : at ille infodit ea subter terebinthum, quæ est post urbem Sichem.
Genesis 35 5 Cumque profecti essent, terror Dei invasit omnes per circuitum civitates, et non sunt ausi persequi recedentes.
Genesis 35 6 Venit igitur Jacob Luzam, quæ est in terra Chanaan, cognomento Bethel : ipse et omnis populus cum eo.
Genesis 35 7 Ædificavitque ibi altare, et appellavit nomen loci illius, Domus Dei : ibi enim apparuit ei Deus cum fugeret fratrem suum.
Genesis 35 8 Eodem tempore mortua est Debora nutrix Rebeccæ, et sepulta est ad radices Bethel subter quercum : vocatumque est nomen loci illius, Quercus fletus.
Genesis 35 9 Apparuit autem iterum Deus Jacob postquam reversus est de Mespotamia Syriæ, benedixitque ei
Genesis 35 10 dicens : Non vocaberis ultra Jacob, sed Israël erit nomen tuum. Et appellavit eum Israël,
Genesis 35 11 dixitque ei : Ego Deus omnipotens : cresce, et multiplicare : gentes et populi nationum ex te erunt, reges de lumbis tuis egredientur,
Genesis 35 12 terramque quam dedi Abraham et Isaac, dabo tibi et semini tuo post te.
Genesis 35 13 Et recessit ab eo.
Genesis 35 14 Ille vero erexit titulum lapideum in loco quo locutus fuerat ei Deus : libans super eum libamina, et effundens oleum :
Genesis 35 15 vocansque nomen loci illius Bethel.
Genesis 35 16 Egressus autem inde, venit verno tempore ad terram quæ ducit Ephratam : in qua cum parturiret Rachel,
Genesis 35 17 ob difficultatem partus periclitari cœpit. Dixitque ei obstetrix : Noli timere, quia et hunc habebis filium.
Genesis 35 18 Egrediente autem anima præ dolore, et imminente jam morte, vocavit nomen filii sui Benomi, id est, Filius doloris mei : pater vero appellavit eum Benjamin, id est, Filius dextræ.
Genesis 35 19 Mortua est ergo Rachel, et sepulta est in via quæ ducit Ephratam, hæc est Bethlehem.
Genesis 35 20 Erexitque Jacob titulum super sepulchrum ejus : hic est titulus monumenti Rachel, usque in præsentem diem.
Genesis 35 21 Egressus inde, fixit tabernaculum trans Turrem gregis.
Genesis 35 22 Cumque habitaret in illa regione, abiit Ruben, et dormivit cum Bala concubina patris sui : quod illum minime latuit. Erant autem filii Jacob duodecim.
Genesis 35 23 Filii Liæ : primogenitus Ruben, et Simeon, et Levi, et Judas, et Issachar, et Zabulon.
Genesis 35 24 Filii Rachel : Joseph et Benjamin.
Genesis 35 25 Filii Balæ ancillæ Rachelis : Dan et Nephthali.
Genesis 35 26 Filii Zelphæ ancillæ Liæ : Gad et Aser : hi sunt filii Jacob, qui nati sunt ei in Mesopotamia Syriæ.
Genesis 35 27 Venit etiam ad Isaac patrem suum in Mambre, civitatem Arbee, hæc est Hebron, in qua peregrinatus est Abraham et Isaac.
Genesis 35 28 Et completi sunt dies Isaac centum octoginta annorum.
Genesis 35 29 Consumptusque ætate mortuus est : et appositus est populo suo senex et plenus dierum : et sepelierunt eum Esau et Jacob filii sui.
Genesis 36 1 Hæ sunt autem generationes Esau, ipse est Edom.
Genesis 36 2 Esau accepit uxores de filiabus Chanaan : Ada filiam Elon Hethæi, et Oolibama filiam Anæ filiæ Sebeon Hevæi :
Genesis 36 3 Basemath quoque filiam Ismaël sororem Nabaioth.
Genesis 36 4 Peperit autem Ada Eliphaz : Basemath genuit Rahuel :
Genesis 36 5 Oolibama genuit Jehus et Ihelon et Core. Hi filii Esau qui nati sunt ei in terra Chanaan.
Genesis 36 6 Tulit autem Esau uxores suas et filios et filias, et omnem animam domus suæ, et substantiam, et pecora, et cuncta quæ habere poterat in terra Chanaan : et abiit in alteram regionem, recessitque a fratre suo Jacob.
Genesis 36 7 Divites enim erant valde, et simul habitare non poterant : nec sustinebat eos terra peregrinationis eorum præ multitudine gregum.
Genesis 36 8 Habitavitque Esau in monte Seir, ipse est Edom.
Genesis 36 9 Hæ autem sunt generationes Esau patris Edom in monte Seir,
Genesis 36 10 et hæc nomina filiorum ejus : Eliphaz filius Ada uxoris Esau : Rahuel quoque filius Basemath uxoris ejus.
Genesis 36 11 Fueruntque Eliphaz filii : Teman, Omar, Sepho, et Gatham, et Cenez.
Genesis 36 12 Erat autem Thamna concubina Eliphaz filii Esau : quæ peperit ei Amalech. Hi sunt filii Ada uxoris Esau.
Genesis 36 13 Filii autem Rahuel : Nahath et Zara, Samma et Meza : hi filii Basemath uxoris Esau.
Genesis 36 14 Isti quoque erant filii Oolibama filiæ Anæ filiæ Sebeon, uxoris Esau, quos genuit ei, Jehus et Ihelon et Core.
Genesis 36 15 Hi duces filiorum Esau : filii Eliphaz primogeniti Esau : dux Theman, dux Omra, dux Sepho, dux Cenez,
Genesis 36 16 dux Core, dux Gathan, dux Amalech. Hi filii Eliphaz in terra Edom, et hi filii Ada.
Genesis 36 17 Hi quoque filii Rahuel filii Esau : dux Nahath, dux Zara, dux Samma, dux Meza : hi autem duces Rahuel in terra Edom : isti filii Basemath uxoris Esau.
Genesis 36 18 Hi autem filii Oolibama uxoris Esau : dux Jehus, dux Ihelon, dux Core : hi duces Oolibama filiæ Anæ uxoris Esau.
Genesis 36 19 Isti sunt filii Esau, et hi duces eorum : ipse est Edom.
Genesis 36 20 Isti sunt filii Seir Horræi, habitatores terræ : Lotan, et Sobal, et Sebeon, et Ana,
Genesis 36 21 et Dison, et Eser, et Disan : hi duces Horræi, filii Seir in terra Edom.
Genesis 36 22 Facti sunt autem filii Lotan : Hori et Heman. Erat autem soror Lotan, Thamna.
Genesis 36 23 Et isti filii Sobal : Alvan et Manahat et Ebal, et Sepho et Onam.
Genesis 36 24 Et hi filii Sebeon : Aja et Ana. Iste est Ana qui invenit aquas calidas in solitudine, cum pasceret asinos Sebeon patris sui :
Genesis 36 25 habuitque filium Dison, et filiam Oolibama.
Genesis 36 26 Et isti filii Dison : Hamdan, et Eseban, et Jethram, et Charan.
Genesis 36 27 Hi quoque filii Eser : Balaan, et Zavan, et Acan.
Genesis 36 28 Habuit autem filios Disan : Hus et Aram.
Genesis 36 29 Hi duces Horræorum : dux Lotan, dux Sobal, dux Sebeon, dux Ana,
Genesis 36 30 dux Dison, dux Eser, dux Disan : isti duces Horræorum qui imperaverunt in terra Seir.
Genesis 36 31 Reges autem qui regnaverunt in terra Edom antequam haberent regem filii Israël, fuerunt hi :
Genesis 36 32 Bela filius Beor, nomenque urbis ejus Denaba.
Genesis 36 33 Mortuus est autem Bela, et regnavit pro eo Jobab filius Zaræ de Bosra.
Genesis 36 34 Cumque mortuus esset Jobab, regnavit pro eo Husam de terra Themanorum.
Genesis 36 35 Hoc quoque mortuo, regnavit pro eo Adad filius Badad, qui percussit Madian in regione Moab : et nomen urbis ejus Avith.
Genesis 36 36 Cumque mortuus esset Adad, regnavit pro eo Semla de Masreca.
Genesis 36 37 Hoc quoque mortuo regnavit pro eo Saul de fluvio Rohoboth.
Genesis 36 38 Cumque et hic obiisset, successit in regnum Balanan filius Achobor.
Genesis 36 39 Isto quoque mortuo regnavit pro eo Adar, nomenque urbis ejus Phau : et appellabatur uxor ejus Meetabel, filia Matred filiæ Mezaab.
Genesis 36 40 Hæc ergo nomina ducum Esau in cognationibus, et locis, et vocabulis suis : dux Thamna, dux Alva, dux Jetheth,
Genesis 36 41 dux Oolibama, dux Ela, dux Phinon,
Genesis 36 42 dux Cenez, dux Theman, dux Mabsar,
Genesis 36 43 dux Magdiel, dux Hiram : hi duces Edom habitantes in terra imperii sui, ipse est Esau pater Idumæorum.
Genesis 37 1 Habitavit autem Jacob in terra Chanaan, in qua pater suus peregrinatus est.
Genesis 37 2 Et hæ sunt generationes ejus : Joseph cum sedecim esset annorum, pascebat gregem cum fratribus suis adhuc puer : et erat cum filiis Balæ et Zelphæ uxorum patris sui : accusavitque fratres suos apud patrem crimine pessimo.
Genesis 37 3 Israël autem diligebat Joseph super omnes filios suos, eo quod in senectute genuisset eum : fecitque ei tunicam polymitam.
Genesis 37 4 Videntes autem fratres ejus quod a patre plus cunctis filiis amaretur, oderant eum, nec poterant ei quidquam pacifice loqui.
Genesis 37 5 Accidit quoque ut visum somnium referret fratribus suis : quæ causa majoris odii seminarium fuit.
Genesis 37 6 Dixitque ad eos : Audite somnium meum quod vidi :
Genesis 37 7 putabam nos ligare manipulos in agro : et quasi consurgere manipulum meum, et stare, vestrosque manipulos circumstantes adorare manipulum meum.
Genesis 37 8 Responderunt fratres ejus : Numquid rex noster eris ? aut subjiciemur ditioni tuæ ? Hæc ergo causa somniorum atque sermonum, invidiæ et odii fomitem ministravit.
Genesis 37 9 Aliud quoque vidit somnium, quod narrans fratribus, ait : Vidi per somnium, quasi solem, et lunam, et stellas undecim adorare me.
Genesis 37 10 Quod cum patri suo, et fratribus retulisset, increpavit eum pater suus, et dixit : Quid sibi vult hoc somnium quod vidisti ? num ego et mater tua, et fratres tui adorabimus te super terram ?
Genesis 37 11 Invidebant ei igitur fratres sui : pater vero rem tacitus considerabat.
Genesis 37 12 Cumque fratres illius in pascendis gregibus patris morarentur in Sichem,
Genesis 37 13 dixit ad eum Israël : Fratres tui pascunt oves in Sichimis : veni, mittam te ad eos. Quo respondente,
Genesis 37 14 Præsto sum, ait ei : Vade, et vide si cuncta prospera sint erga fratres tuos, et pecora : et renuntia mihi quid agatur. Missus de valle Hebron, venit in Sichem :
Genesis 37 15 invenitque eum vir errantem in agro, et interrogavit quid quæreret.
Genesis 37 16 At ille respondit : Fratres meos quæro : indica mihi ubi pascant greges.
Genesis 37 17 Dixitque ei vir : Recesserunt de loco isto : audivi autem eos dicentes : Eamus in Dothain. Perrexit ergo Joseph post fratres suos, et invenit eos in Dothain.
Genesis 37 18 Qui cum vidissent eum procul, antequam accederet ad eos, cogitaverunt illum occidere :
Genesis 37 19 et mutuo loquebantur : Ecce somniator venit :
Genesis 37 20 venite, occidamus eum, et mittamus in cisternam veterem : dicemusque : Fera pessima devoravit eum : et tunc apparebit quid illi prosint somnia sua.
Genesis 37 21 Audiens autem hoc Ruben, nitebatur liberare eum de manibus eorum, et dicebat :
Genesis 37 22 Non interficiatis animam ejus, nec effundatis sanguinem : sed projicite eum in cisternam hanc, quæ est in solitudine, manusque vestras servate innoxias : hoc autem dicebat, volens eripere eum de manibus eorum, et reddere patri suo.
Genesis 37 23 Confestim igitur ut pervenit ad fratres suos, nudaverunt eum tunica talari et polymita :
Genesis 37 24 miseruntque eum in cisternam veterem, quæ non habebat aquam.
Genesis 37 25 Et sedentes ut comederent panem, viderunt Ismaëlitas viatores venire de Galaad, et camelos eorum portantes aromata, et resinam, et stacten in Ægyptum.
Genesis 37 26 Dixit ergo Judas fratribus suis : Quid nobis prodest si occiderimus fratrem nostrum, et celaverimus sanguinem ipsius ?
Genesis 37 27 melius est ut venundetur Ismaëlitis, et manus nostræ non polluantur : frater enim et caro nostra est. Acquieverunt fratres sermonibus illius.
Genesis 37 28 Et prætereuntibus Madianitis negotiatoribus, extrahentes eum de cisterna, vendiderunt eum Ismaëlitis, viginti argenteis : qui duxerunt eum in Ægyptum.
Genesis 37 29 Reversusque Ruben ad cisternam, non invenit puerum :
Genesis 37 30 et scissis vestibus pergens ad fratres suos, ait : Puer non comparet, et ego quo ibo ?
Genesis 37 31 Tulerunt autem tunicam ejus, et in sanguine hædi, quem occiderant, tinxerunt :
Genesis 37 32 mittentes qui ferrent ad patrem, et dicerent : Hanc invenimus : vide utrum tunica filii tui sit, an non.
Genesis 37 33 Quam cum agnovisset pater, ait : Tunica filii mei est : fera pessima comedit eum, bestia devoravit Joseph.
Genesis 37 34 Scissisque vestibus, indutus est cilicio, lugens filium suum multo tempore.
Genesis 37 35 Congregatis autem cunctis liberis ejus ut lenirent dolorem patris, noluit consolationem accipere, sed ait : Descendam ad filium meum lugens in infernum. Et illo perseverante in fletu,
Genesis 37 36 Madianitæ vendiderunt Joseph in Ægypto Putiphari eunucho Pharaonis, magistro militum.
Genesis 38 1 Eodem tempore, descendens Judas a fratribus suis, divertit ad virum Odollamitem, nomine Hiram.
Genesis 38 2 Viditque ibi filiam hominis Chananæi, vocabulo Sue : et accepta uxore, ingressus est ad eam.
Genesis 38 3 Quæ concepit, et peperit filium, et vocavit nomen ejus Her.
Genesis 38 4 Rursumque concepto fœtu, natum filium vocavit Onan.
Genesis 38 5 Tertium quoque peperit : quem appellavit Sela ; quo nato, parere ultra cessavit.
Genesis 38 6 Dedit autem Judas uxorem primogenito suo Her, nomine Thamar.
Genesis 38 7 Fuit quoque Her primogenitus Judæ nequam in conspectu Domini : et ab eo occisus est.
Genesis 38 8 Dixit ergo Judas ad Onan filium suum : Ingredere uxorem fratris tui, et sociare illi, ut suscites semen fratri tuo.
Genesis 38 9 Ille sciens non sibi nasci filios, introiens ad uxorem fratris sui, semen fundebat in terram, ne liberi fratris nomine nascerentur.
Genesis 38 10 Et idcirco percussit eum Dominus, quod rem detestabilem faceret.
Genesis 38 11 Quam ob rem dixit Judas Thamar nurui suæ : Esto vidua in domo patris tui, donec crescat Sela filius meus : timebat enim ne et ipse moreretur, sicut fratres ejus. Quæ abiit, et habitavit in domo patris sui.
Genesis 38 12 Evolutis autem multis diebus, mortua est filia Sue uxor Judæ : qui, post luctum consolatione suscepta, ascendebat ad tonsores ovium suarum, ipse et Hiras opilio gregis Odollamites, in Thamnas.
Genesis 38 13 Nuntiatumque est Thamar quod socer illius ascenderet in Thamnas ad tondendas oves.
Genesis 38 14 Quæ, depositis viduitatis vestibus, assumpsit theristrum : et mutato habitu, sedit in bivio itineris, quod ducit Thamnam : eo quod crevisset Sela, et non eum accepisset maritum.
Genesis 38 15 Quam cum vidisset Judas, suspicatus est esse meretricem : operuerat enim vultum suum, ne agnosceretur.
Genesis 38 16 Ingrediensque ad eam, ait : Dimitte me ut coëam tecum : nesciebat enim quod nurus sua esset. Qua respondente : Quid dabis mihi ut fruaris concubitu meo ?
Genesis 38 17 dixit : Mittam tibi hædam de gregibus. Rursumque illa dicente : Patiar quod vis, si dederis mihi arrhabonem, donec mittas quod polliceris.
Genesis 38 18 Ait Judas : Quid tibi vis pro arrhabone dari ? Respondit : Annulum tuum, et armillam, et baculum quem manu tenes. Ad unum igitur coitum mulier concepit,
Genesis 38 19 et surgens abiit : depositoque habitu quem sumpserat, induta est viduitatis vestibus.
Genesis 38 20 Misit autem Judas hædum per pastorem suum Odollamitem, ut reciperet pignus quod dederat mulieri : qui cum non invenisset eam,
Genesis 38 21 interrogavit homines loci illius : Ubi est mulier quæ sedebat in bivio ? Respondentibus cunctis : Non fuit in loco ista meretrix.
Genesis 38 22 Reversus est ad Judam, et dixit ei : Non inveni eam : sed et homines loci illius dixerunt mihi, numquam sedisse ibi scortum.
Genesis 38 23 Ait Judas : Habeat sibi, certe mendacii arguere nos non potest, ego misi hædum quem promiseram : et tu non invenisti eam.
Genesis 38 24 Ecce autem post tres menses nuntiaverunt Judæ, dicentes : Fornicata est Thamar nurus tua, et videtur uterus illius intumescere. Dixitque Judas : Producite eam ut comburatur.
Genesis 38 25 Quæ cum duceretur ad pœnam, misit ad socerum suum, dicens : De viro, cujus hæc sunt, concepi : cognosce cujus sit annulus, et armilla, et baculus.
Genesis 38 26 Qui, agnitis muneribus, ait : Justior me est : quia non tradidi eam Sela filio meo. Attamen ultra non cognovit eam.
Genesis 38 27 Instante autem partu, apparuerunt gemini in utero : atque in ipsa effusione infantium unus protulit manum, in qua obstetrix ligavit coccinum, dicens :
Genesis 38 28 Iste egredietur prior.
Genesis 38 29 Illo vero retrahente manum, egressus est alter : dixitque mulier : Quare divisa est propter te maceria ? et ob hanc causam, vocavit nomen ejus Phares.
Genesis 38 30 Postea egressus est frater ejus, in cujus manu erat coccinum : quem appellavit Zara.
Genesis 39 1 Igitur Joseph ductus est in Ægyptum, emitque eum Putiphar eunuchus Pharaonis, princeps exercitus, vir ægyptius, de manu Ismaëlitarum, a quibus perductus erat.
Genesis 39 2 Fuitque Dominus cum eo, et erat vir in cunctis prospere agens : habitavitque in domo domini sui,
Genesis 39 3 qui optime noverat Dominum esse cum eo, et omnia, quæ gerebat, ab eo dirigi in manu illius.
Genesis 39 4 Invenitque Joseph gratiam coram domino suo, et ministrabat ei : a quo præpositus omnibus gubernabat creditam sibi domum, et universa quæ ei tradita fuerant :
Genesis 39 5 benedixitque Dominus domui Ægyptii propter Joseph, et multiplicavit tam in ædibus quam in agris cunctam ejus substantiam :
Genesis 39 6 nec quidquam aliud noverat, nisi panem quo vescebatur. Erat autem Joseph pulchra facie, et decorus aspectu.
Genesis 39 7 Post multos itaque dies injecit domina sua oculos suos in Joseph, et ait : Dormi mecum.
Genesis 39 8 Qui nequaquam acquiescens operi nefario, dixit ad eam : Ecce dominus meus, omnibus mihi traditis, ignorat quid habeat in domo sua :
Genesis 39 9 nec quidquam est quod non in mea sit potestate, vel non tradiderit mihi, præter te, quæ uxor ejus es : quomodo ergo possum hoc malum facere, et peccare in Deum meum ?
Genesis 39 10 Hujuscemodi verbis per singulos dies, et mulier molesta erat adolescenti : et ille recusabat stuprum.
Genesis 39 11 Accidit autem quadam die ut intraret Joseph domum, et operis quippiam absque arbitris faceret :
Genesis 39 12 et illa, apprehensa lacinia vestimenti ejus, diceret : Dormi mecum. Qui relicto in manu ejus pallio fugit, et egressus est foras.
Genesis 39 13 Cumque vidisset mulier vestem in manibus suis, et se esse contemptam,
Genesis 39 14 vocavit ad se homines domus suæ, et ait ad eos : En introduxit virum hebræum, ut illuderet nobis : ingressus est ad me, ut coiret mecum : cumque ego succlamassem,
Genesis 39 15 et audisset vocem meam, reliquit pallium quod tenebam, et fugit foras.
Genesis 39 16 In argumentum ergo fidei retentum pallium ostendit marito revertenti domum,
Genesis 39 17 et ait : Ingressus est ad me servus hebræus quem adduxisti, ut illuderet mihi :
Genesis 39 18 cumque audisset me clamare, reliquit pallium quod tenebam, et fugit foras.
Genesis 39 19 His auditis dominus, et nimium credulus verbis conjugis, iratus est valde :
Genesis 39 20 tradiditque Joseph in carcerem, ubi vincti regis custodiebantur, et erat ibi clausus.
Genesis 39 21 Fuit autem Dominus cum Joseph, et misertus illius dedit ei gratiam in conspectu principis carceris.
Genesis 39 22 Qui tradidit in manu illius universos vinctos qui in custodia tenebantur : et quidquid fiebat, sub ipso erat.
Genesis 39 23 Nec noverat aliquid, cunctis ei creditis : Dominus enim erat cum illo, et omnia opera ejus dirigebat.
Genesis 40 1 His ita gestis, accidit ut peccarent duo eunuchi, pincerna regis Ægypti, et pistor, domino suo.
Genesis 40 2 Iratusque contra eos Pharao (nam alter pincernis præerat, alter pistoribus),
Genesis 40 3 misit eos in carcerem principis militum, in quo erat vinctus et Joseph.
Genesis 40 4 At custos carceris tradidit eos Joseph, qui et ministrabat eis : aliquantulum temporis fluxerat, et illi in custodia tenebantur.
Genesis 40 5 Videruntque ambo somnium nocte una, juxta interpretationem congruam sibi :
Genesis 40 6 ad quos cum introisset Joseph mane, et vidisset eos tristes,
Genesis 40 7 sciscitatus est eos, dicens : Cur tristior est hodie solito facies vestra ?
Genesis 40 8 Qui responderunt : Somnium vidimus, et non est qui interpretetur nobis. Dixitque ad eos Joseph : Numquid non Dei est interpretatio ? referte mihi quid videritis.
Genesis 40 9 Narravit prior, præpositus pincernarum, somnium suum : Videbam coram me vitem,
Genesis 40 10 in qua erant tres propagines, crescere paulatim in gemmas, et post flores uvas maturescere :
Genesis 40 11 calicemque Pharaonis in manu mea : tuli ergo uvas, et expressi in calicem quem tenebam, et tradidi poculum Pharaoni.
Genesis 40 12 Respondit Joseph : Hæc est interpretatio somnii : tres propagines, tres adhuc dies sunt :
Genesis 40 13 post quos recordabitur Pharao ministerii tui, et restituet te in gradum pristinum : dabisque ei calicem juxta officium tuum, sicut ante facere consueveras.
Genesis 40 14 Tantum memento mei, cum bene tibi fuerit, et facias mecum misericordiam : ut suggeras Pharaoni ut educat me de isto carcere :
Genesis 40 15 quia furto sublatus sum de terra Hebræorum, et hic innocens in lacum missus sum.
Genesis 40 16 Videns pistorum magister quod prudenter somnium dissolvisset, ait : Et ego vidi somnium : quod tria canistra farinæ haberem super caput meum :
Genesis 40 17 et in uno canistro quod erat excelsius, portare me omnes cibos qui fiunt arte pistoria, avesque comedere ex eo.
Genesis 40 18 Respondit Joseph : Hæc est interpretatio somnii : tria canistra, tres adhuc dies sunt :
Genesis 40 19 post quos auferet Pharao caput tuum, ac suspendet te in cruce, et lacerabunt volucres carnes tuas.
Genesis 40 20 Exinde dies tertius natalitius Pharaonis erat : qui faciens grande convivium pueris suis, recordatus est inter epulas magistri pincernarum, et pistorum principis.
Genesis 40 21 Restituitque alterum in locum suum, ut porrigeret ei poculum :
Genesis 40 22 alterum suspendit in patibulo, ut conjectoris veritas probaretur.
Genesis 40 23 Et tamen succedentibus prosperis, præpositus pincernarum oblitus est interpretis sui.
Genesis 41 1 Post duos annos vidit Pharao somnium. Putabat se stare super fluvium,
Genesis 41 2 de quo ascendebant septem boves, pulchræ et crassæ nimis : et pascebantur in locis palustribus.
Genesis 41 3 Aliæ quoque septem emergebant de flumine, fœdæ confectæque macie : et pascebantur in ipsa amnis ripa in locis virentibus :
Genesis 41 4 devoraveruntque eas, quarum mira species et habitudo corporum erat. Expergefactus Pharao,
Genesis 41 5 rursum dormivit, et vidit alterum somnium : septem spicæ pullulabant in culmo uno plenæ atque formosæ :
Genesis 41 6 aliæ quoque totidem spicæ tenues, et percussæ uredine oriebantur,
Genesis 41 7 devorantes omnium priorum pulchritudinem. Evigilans Pharao post quietem,
Genesis 41 8 et facto mane, pavore perterritus, misit ad omnes conjectores Ægypti, cunctosque sapientes, et accersitis narravit somnium, nec erat qui interpretaretur.
Genesis 41 9 Tunc demum reminiscens pincernarum magister, ait : Confiteor peccatum meum :
Genesis 41 10 iratus rex servis suis, me et magistrum pistorum retrudi jussit in carcerem principis militum :
Genesis 41 11 ubi una nocte uterque vidimus somnium præsagum futurorum.
Genesis 41 12 Erat ibi puer hebræus, ejusdem ducis militum famulus : cui narrantes somnia,
Genesis 41 13 audivimus quidquid postea rei probavit eventus ; ego enim redditus sum officio meo, et ille suspensus est in cruce.
Genesis 41 14 Protinus ad regis imperium eductum de carcere Joseph totonderunt : ac veste mutata obtulerunt ei.
Genesis 41 15 Cui ille ait : Vidi somnia, nec est qui edisserat : quæ audivi te sapientissime conjicere.
Genesis 41 16 Respondit Joseph : Absque me Deus respondebit prospera Pharaoni.
Genesis 41 17 Narravit ergo Pharao quod viderat : Putabam me stare super ripam fluminis,
Genesis 41 18 et septem boves de amne conscendere, pulchras nimis, et obesis carnibus : quæ in pastu paludis virecta carpebant.
Genesis 41 19 Et ecce, has sequebantur aliæ septem boves, in tantum deformes et macilentæ, ut numquam tales in terra Ægypti viderim :
Genesis 41 20 quæ, devoratis et consumptis prioribus,
Genesis 41 21 nullum saturitatis dedere vestigium : sed simili macie et squalore torpebant. Evigilans, rursus sopore depressus,
Genesis 41 22 vidi somnium. Septem spicæ pullulabant in culmo uno plenæ atque pulcherrimæ.
Genesis 41 23 Aliæ quoque septem tenues et percussæ uredine, oriebantur e stipula :
Genesis 41 24 quæ priorum pulchritudinem devoraverunt. Narravi conjectoribus somnium, et nemo est qui edisserat.
Genesis 41 25 Respondit Joseph : Somnium regis unum est : quæ facturus est Deus, ostendit Pharaoni.
Genesis 41 26 Septem boves pulchræ, et septem spicæ plenæ, septem ubertatis anni sunt : eamdemque vim somnii comprehendunt.
Genesis 41 27 Septem quoque boves tenues atque macilentæ, quæ ascenderunt post eas, et septem spicæ tenues, et vento urente percussæ, septem anni venturæ sunt famis.
Genesis 41 28 Qui hoc ordine complebuntur :
Genesis 41 29 ecce septem anni venient fertilitatis magnæ in universa terra Ægypti,
Genesis 41 30 quos sequentur septem anni alii tantæ sterilitatis, ut oblivioni tradatur cuncta retro abundantia : consumptura est enim fames omnem terram,
Genesis 41 31 et ubertatis magnitudinem perditura est inopiæ magnitudo.
Genesis 41 32 Quod autem vidisti secundo ad eamdem rem pertinens somnium : firmitatis indicium est, eo quod fiat sermo Dei, et velocius impleatur.
Genesis 41 33 Nunc ergo provideat rex virum sapientem et industrium, et præficiat eum terræ Ægypti :
Genesis 41 34 qui constituat præpositos per cunctas regiones : et quintam partem fructuum per septem annos fertilitatis,
Genesis 41 35 qui jam nunc futuri sunt, congreget in horrea : et omne frumentum sub Pharaonis potestate condatur, serveturque in urbibus.
Genesis 41 36 Et præparetur futuræ septem annorum fami, quæ oppressura est Ægyptum, et non consumetur terra inopia.
Genesis 41 37 Placuit Pharaoni consilium et cunctis ministris ejus :
Genesis 41 38 locutusque est ad eos : Num invenire poterimus talem virum, qui spiritu Dei plenus sit ?
Genesis 41 39 Dixit ergo ad Joseph : Quia ostendit tibi Deus omnia quæ locutus es, numquid sapientiorem et consimilem tui invenire potero ?
Genesis 41 40 Tu eris super domum meam, et ad tui oris imperium cunctus populus obediet : uno tantum regni solio te præcedam.
Genesis 41 41 Dixitque rursus Pharao ad Joseph : Ecce, constitui te super universam terram Ægypti.
Genesis 41 42 Tulitque annulum de manu sua, et dedit eum in manu ejus : vestivitque eum stola byssina, et collo torquem auream circumposuit.
Genesis 41 43 Fecitque eum ascendere super currum suum secundum, clamante præcone, ut omnes coram eo genu flecterent, et præpositum esse scirent universæ terræ Ægypti.
Genesis 41 44 Dixit quoque rex ad Joseph : Ego sum Pharao : absque tuo imperio non movebit quisquam manum aut pedem in omni terra Ægypti.
Genesis 41 45 Vertitque nomen ejus, et vocavit eum, lingua ægyptiaca, Salvatorem mundi. Deditque illi uxorem Aseneth filiam Putiphare sacerdotis Heliopoleos. Egressus est itaque Joseph ad terram Ægypti
Genesis 41 46 (triginta autem annorum erat quando stetit in conspectu regis Pharaonis), et circuivit omnes regiones Ægypti.
Genesis 41 47 Venitque fertilitas septem annorum : et in manipulos redactæ segetes congregatæ sunt in horrea Ægypti.
Genesis 41 48 Omnis etiam frugum abundantia in singulis urbibus condita est.
Genesis 41 49 Tantaque fuit abundantia tritici, ut arenæ maris coæquaretur, et copia mensuram excederet.
Genesis 41 50 Nati sunt autem Joseph filii duo antequam veniret fames : quos peperit ei Aseneth filia Putiphare sacerdotis Heliopoleos.
Genesis 41 51 Vocavitque nomen primogeniti Manasses, dicens : Oblivisci me fecit Deus omnium laborum meorum, et domus patris mei.
Genesis 41 52 Nomen quoque secundi appellavit Ephraim, dicens : Crescere me fecit Deus in terra paupertatis meæ.
Genesis 41 53 Igitur transactis septem ubertatis annis, qui fuerant in Ægypto,
Genesis 41 54 cœperunt venire septem anni inopiæ, quos prædixerat Joseph : et in universo orbe fames prævaluit, in cuncta autem terra Ægypti panis erat.
Genesis 41 55 Qua esuriente, clamavit populus ad Pharaonem, alimenta petens. Quibus ille respondit : Ite ad Joseph : et quidquid ipse vobis dixerit, facite.
Genesis 41 56 Crescebat autem quotidie fames in omni terra : aperuitque Joseph universa horrea, et vendebat Ægyptiis : nam et illos oppresserat fames.
Genesis 41 57 Omnesque provinciæ veniebant in Ægyptum, ut emerent escas, et malum inopiæ temperarent.
Genesis 42 1 Audiens autem Jacob quod alimenta venderentur in Ægypto, dixit filiis suis : Quare negligitis ?
Genesis 42 2 audivi quod triticum venundetur in Ægypto : descendite, et emite nobis necessaria, ut possimus vivere, et non consumamur inopia.
Genesis 42 3 Descendentes igitur fratres Joseph decem, ut emerent frumenta in Ægypto,
Genesis 42 4 Benjamin domi retento a Jacob, qui dixerat fratribus ejus : Ne forte in itinere quidquam patiatur mali :
Genesis 42 5 ingressi sunt terram Ægypti cum aliis qui pergebant ad emendum. Erat autem fames in terra Chanaan.
Genesis 42 6 Et Joseph erat princeps in terra Ægypti, atque ad ejus nutum frumenta populis vendebantur. Cumque adorassent eum fratres sui,
Genesis 42 7 et agnovisset eos, quasi ad alienos durius loquebatur, interrogans eos : Unde venistis ? Qui responderunt : De terra Chanaan, ut emamus victui necessaria.
Genesis 42 8 Et tamen fratres ipse cognoscens, non est cognitus ab eis.
Genesis 42 9 Recordatusque somniorum, quæ aliquando viderat, ait ad eos : Exploratores estis : ut videatis infirmiora terræ venistis.
Genesis 42 10 Qui dixerunt : Non est ita, domine, sed servi tui venerunt ut emerent cibos.
Genesis 42 11 Omnes filii unius viri sumus : pacifici venimus, nec quidquam famuli tui machinantur mali.
Genesis 42 12 Quibus ille respondit : Aliter est : immunita terræ hujus considerare venistis.
Genesis 42 13 At illi : Duodecim, inquiunt, servi tui, fratres sumus, filii viri unius in terra Chanaan : minimus cum patre nostro est, alius non est super.
Genesis 42 14 Hoc est, ait, quod locutus sum : exploratores estis.
Genesis 42 15 Jam nunc experimentum vestri capiam : per salutem Pharaonis non egrediemini hinc, donec veniat frater vester minimus.
Genesis 42 16 Mittite ex vobis unum, et adducat eum : vos autem eritis in vinculis, donec probentur quæ dixistis utrum vera an falsa sint : alioquin per salutem Pharaonis exploratores estis.
Genesis 42 17 Tradidit ergo illos custodiæ tribus diebus.
Genesis 42 18 Die autem tertio eductis de carcere, ait : Facite quæ dixi, et vivetis : Deum enim timeo.
Genesis 42 19 Si pacifici estis, frater vester unus ligetur in carcere : vos autem abite, et ferte frumenta quæ emistis, in domos vestras,
Genesis 42 20 et fratrem vestrum minimum ad me adducite, ut possim vestros probare sermones, et non moriamini. Fecerunt ut dixerat,
Genesis 42 21 et locuti sunt ad invicem : Merito hæc patimur, quia peccavimus in fratrem nostrum, videntes angustiam animæ illius, dum deprecaretur nos, et non audivimus : idcirco venit super nos ista tribulatio.
Genesis 42 22 E quibus unus Ruben, ait : Numquid non dixi vobis : Nolite peccare in puerum : et non audistis me ? en sanguis ejus exquiritur.
Genesis 42 23 Nesciebant autem quod intelligeret Joseph, eo quod per interpretem loqueretur ad eos.
Genesis 42 24 Avertitque se parumper, et flevit : et reversus locutus est ad eos.
Genesis 42 25 Tollensque Simeon, et ligans illis præsentibus, jussit ministris ut implerent eorum saccos tritico, et reponerent pecunias singulorum in sacculis suis, datis supra cibariis in viam : qui fecerunt ita.
Genesis 42 26 At illi portantes frumenta in asinis suis, profecti sunt.
Genesis 42 27 Apertoque unus sacco, ut daret jumento pabulum in diversorio, contemplatus pecuniam in ore sacculi,
Genesis 42 28 dixit fratribus suis : Reddita est mihi pecunia, en habetur in sacco. Et obstupefacti, turbatique, mutuo dixerunt : Quidnam est hoc quod fecit nobis Deus ?
Genesis 42 29 Veneruntque ad Jacob patrem suum in terram Chanaan, et narraverunt ei omnia quæ accidissent sibi, dicentes :
Genesis 42 30 Locutus est nobis dominus terræ dure, et putavit nos exploratores esse provinciæ.
Genesis 42 31 Cui respondimus : Pacifici sumus, nec ullas molimur insidias.
Genesis 42 32 Duodecim fratres uno patre geniti sumus : unus non est super, minimus cum patre nostro est in terra Chanaan.
Genesis 42 33 Qui ait nobis : Sic probabo quod pacifici sitis : fratrem vestrum unum dimittite apud me, et cibaria domibus vestris necessaria sumite, et abite,
Genesis 42 34 fratremque vestrum minimum adducite ad me, ut sciam quod non sitis exploratores : et istum, qui tenetur in vinculis, recipere possitis : ac deinceps quæ vultis, emendi habeatis licentiam.
Genesis 42 35 His dictis, cum frumenta effunderent, singuli repererunt in ore saccorum ligatas pecunias, exterritisque simul omnibus,
Genesis 42 36 dixit pater Jacob : Absque liberis me esse fecistis : Joseph non est super, Simeon tenetur in vinculis, et Benjamin auferetis : in me hæc omnia mala reciderunt.
Genesis 42 37 Cui respondit Ruben : Duos filios meos interfice, si non reduxero illum tibi : trade illum in manu mea, et ego eum tibi restituam.
Genesis 42 38 At ille : Non descendet, inquit, filius meus vobiscum : frater ejus mortuus est, et ipse solus remansit : si quid ei adversi acciderit in terra ad quam pergitis, deducetis canos meos cum dolore ad inferos.
Genesis 43 1 Interim fames omnem terram vehementer premebat.
Genesis 43 2 Consumptisque cibis quos ex Ægypto detulerant, dixit Jacob ad filios suos : Revertimini, et emite nobis pauxillum escarum.
Genesis 43 3 Respondit Judas : Denuntiavit nobis vir ille sub attestatione jurisjurandi, dicens : Non videbitis faciem meam, nisi fratrem vestrum minimum adduxeritis vobiscum.
Genesis 43 4 Si ergo vis eum mittere nobiscum, pergemus pariter, et ememus tibi necessaria :
Genesis 43 5 sin autem non vis, non ibimus : vir enim, ut sæpe diximus, denuntiavit nobis, dicens : Non videbitis faciem meam absque fratre vestro minimo.
Genesis 43 6 Dixit eis Israël : In meam hoc fecistis miseriam, ut indicaretis ei et alium habere vos fratrem.
Genesis 43 7 At illi responderunt : Interrogavit nos homo per ordinem nostram progeniem : si pater viveret : si haberemus fratrem : et nos respondimus ei consequenter juxta id quod fuerat sciscitatus : numquid scire poteramus quod dicturus esset : Adducite fratrem vestrum vobiscum ?
Genesis 43 8 Judas quoque dixit patri suo : Mitte puerum mecum, ut proficiscamur, et possimus vivere : ne moriamur nos et parvuli nostri.
Genesis 43 9 Ego suscipio puerum : de manu mea require illum : nisi reduxero, et reddidero eum tibi, ero peccati reus in te omni tempore.
Genesis 43 10 Si non intercessisset dilatio, jam vice alter venissemus.
Genesis 43 11 Igitur Israël pater eorum dixit ad eos : Si sic necesse est, facite quod vultis : sumite de optimis terræ fructibus in vasis vestris, et deferte viro munera, modicum resinæ, et mellis, et storacis, stactes, et terebinthi, et amygdalarum.
Genesis 43 12 Pecuniam quoque duplicem ferte vobiscum : et illam, quam invenistis in sacculis, reportate, ne forte errore factum sit :
Genesis 43 13 sed et fratrem vestrum tollite, et ite ad virum.
Genesis 43 14 Deus autem meus omnipotens faciat vobis eum placabilem : et remittat vobiscum fratrem vestrum quem tenet, et hunc Benjamin : ego autem quasi orbatus absque liberis ero.
Genesis 43 15 Tulerunt ergo viri munera, et pecuniam duplicem, et Benjamin : descenderuntque in Ægyptum, et steterunt coram Joseph.
Genesis 43 16 Quos cum ille vidisset et Benjamin simul, præcepit dispensatori domus suæ, dicens : Introduc viros domum, et occide victimas, et instrue convivium : quoniam mecum sunt comesturi meridie.
Genesis 43 17 Fecit ille quod sibi fuerat imperatum, et introduxit viros domum.
Genesis 43 18 Ibique exterriti, dixerunt mutuo : Propter pecuniam, quam retulimus prius in saccis nostris, introducti sumus : ut devolvat in nos calumniam, et violenter subjiciat servituti et nos, et asinos nostros.
Genesis 43 19 Quam ob rem in ipsis foribus accedentes ad dispensatorem domus,
Genesis 43 20 locuti sunt : Oramus, domine, ut audias nos. Jam ante descendimus ut emeremus escas :
Genesis 43 21 quibus emptis, cum venissemus ad diversorium, aperuimus saccos nostros, et invenimus pecuniam in ore saccorum : quam nunc eodem pondere reportavimus.
Genesis 43 22 Sed et aliud attulimus argentum, ut emamus quæ nobis necessaria sunt : non est in nostra conscientia quis posuerit eam in marsupiis nostris.
Genesis 43 23 At ille respondit : Pax vobiscum, nolite timere : Deus vester, et Deus patris vestri, dedit vobis thesauros in saccis vestris : nam pecuniam, quam dedistis mihi, probatam ego habeo. Eduxitque ad eos Simeon.
Genesis 43 24 Et introductis domum, attulit aquam, et laverunt pedes suos, deditque pabulum asinis eorum.
Genesis 43 25 Illi vero parabant munera, donec ingrederetur Joseph meridie : audierant enim quod ibi comesturi essent panem.
Genesis 43 26 Igitur ingressus est Joseph domum suam, obtuleruntque ei munera, tenentes in manibus suis : et adoraverunt proni in terram.
Genesis 43 27 At ille, clementer resalutatis eis, interrogavit eos, dicens : Salvusne est pater vester senex, de quo dixeratis mihi ? adhuc vivit ?
Genesis 43 28 Qui responderunt : Sospes est servus tuus pater noster, adhuc vivit. Et incurvati, adoraverunt eum.
Genesis 43 29 Attollens autem Joseph oculos, vidit Benjamin fratrem suum uterinum, et ait : Iste est frater vester parvulus, de quo dixeratis mihi ? Et rursum : Deus, inquit, misereatur tui, fili mi.
Genesis 43 30 Festinavitque, quia commota fuerant viscera ejus super fratre suo, et erumpebant lacrimæ : et introiens cubiculum flevit.
Genesis 43 31 Rursumque lota facie egressus, continuit se, et ait : Ponite panes.
Genesis 43 32 Quibus appositis, seorsum Joseph, et seorsum fratribus, Ægyptiis quoque qui vescebantur simul, seorsum (illicitum est enim Ægyptiis comedere cum Hebræis, et profanum putant hujuscemodi convivium)
Genesis 43 33 sederunt coram eo, primogenitus juxta primogenita sua, et minimus juxta ætatem suam. Et mirabantur nimis,
Genesis 43 34 sumptis partibus quas ab eo acceperant : majorque pars venit Benjamin, ita ut quinque partibus excederet. Biberuntque et inebriati sunt cum eo.
Genesis 44 1 Præcepit autem Joseph dispensatori domus suæ, dicens : Imple saccos eorum frumento, quantum possunt capere : et pone pecuniam singulorum in summitate sacci.
Genesis 44 2 Scyphum autem meum argenteum, et pretium quod dedit tritici, pone in ore sacci junioris. Factumque est ita.
Genesis 44 3 Et orto mane, dimissi sunt cum asinis suis.
Genesis 44 4 Jamque urbem exierant, et processerant paululum : tunc Joseph accersito dispensatore domus, Surge, inquit, et persequere viros : et apprehensis dicito : Quare reddidistis malum pro bono ?
Genesis 44 5 scyphus, quem furati estis, ipse est in quo bibit dominus meus, et in quo augurari solet : pessimam rem fecistis.
Genesis 44 6 Fecit ille ut jusserat : et apprehensis per ordinem locutus est.
Genesis 44 7 Qui responderunt : Quare sic loquitur dominus noster, ut servi tui tantum flagitii commiserint ?
Genesis 44 8 pecuniam, quam invenimus in summitate saccorum, reportavimus ad te de terra Chanaan : et quomodo consequens est ut furati simus de domo domini tui aurum vel argentum ?
Genesis 44 9 apud quemcumque fuerit inventum servorum tuorum quod quæris, moriatur, et nos erimus servi domini nostri.
Genesis 44 10 Qui dixit eis : Fiat juxta vestram sententiam : apud quemcumque fuerit inventus, ipse sit servus meus, vos autem eritis innoxii.
Genesis 44 11 Itaque festinato deponentes in terram saccos, aperuerunt singuli.
Genesis 44 12 Quos scrutatus, incipiens a majore usque ad minimum, invenit scyphum in sacco Benjamin.
Genesis 44 13 At illi, scissis vestibus, oneratisque rursum asinis, reversi sunt in oppidum.
Genesis 44 14 Primusque Judas cum fratribus ingressus est ad Joseph (necdum enim de loco abierat) omnesque ante eum pariter in terram corruerunt.
Genesis 44 15 Quibus ille ait : Cur sic agere voluistis ? an ignoratis quod non sit similis mei in augurandi scientia ?
Genesis 44 16 Cui Judas : Quid respondebimus, inquit, domino meo ? vel quid loquemur, aut juste poterimus obtendere ? Deus invenit iniquitatem servorum tuorum : en omnes servi sumus domini mei, et nos, et apud quem inventus est scyphus.
Genesis 44 17 Respondit Joseph : Absit a me ut sic agam : qui furatus est scyphum, ipse sit servus meus : vos autem abite liberi ad patrem vestrum.
Genesis 44 18 Accedens autem propius Judas, confidenter ait : Oro, domini mi, loquatur servus tuus verbum in auribus tuis, et ne irascaris famulo tuo : tu es enim post Pharaonem
Genesis 44 19 dominus meus. Interrogasti prius servos tuos : Habetis patrem aut fratrem ?
Genesis 44 20 et nos respondimus tibi domino meo : Est nobis pater senex, et puer parvulus, qui in senectute illius natus est : cujus uterinus frater mortuus est : et ipsum solum habet mater sua, pater vero tenere diliget eum.
Genesis 44 21 Dixistique servis tuis : Adducite eum ad me, et ponam oculos meos super illum.
Genesis 44 22 Suggessimus domino meo : Non potest puer relinquere patrem suum : si enim illum dimiserit, morietur.
Genesis 44 23 Et dixisti servis tuis : Nisi venerit frater vester minimus vobiscum, non videbitis amplius faciem meam.
Genesis 44 24 Cum ergo ascendissemus ad famulum tuum patrem nostrum, narravimus ei omnia quæ locutus est dominus meus.
Genesis 44 25 Et dixit pater noster : Revertimini, et emite nobis parum tritici.
Genesis 44 26 Cui diximus : Ire non possumus : si frater noster minimus descenderit nobiscum, proficiscemur simul : alioquin illo absente, non audemus videre faciem viri.
Genesis 44 27 Ad quæ ille respondit : Vos scitis quod duos genuerit mihi uxor mea.
Genesis 44 28 Egressus est unus, et dixistis : Bestia devoravit eum : et hucusque non comparet.
Genesis 44 29 Si tuleritis et istum, et aliquid ei in via contigerit, deducetis canos meos cum mœrore ad inferos.
Genesis 44 30 Igitur si intravero ad servum tuum patrem nostrum, et puer defuerit (cum anima illius ex hujus anima pendeat),
Genesis 44 31 videritque eum non esse nobiscum, morietur, et deducent famuli tui canos ejus cum dolore ad inferos.
Genesis 44 32 Ego proprie servus tuus sim qui in meam hunc recepi fidem, et spopondi dicens : Nisi reduxero eum, peccati reus ero in patrem meum omni tempore.
Genesis 44 33 Manebo itaque servus tuus pro puero in ministerio domini mei, et puer ascendat cum fratribus suis.
Genesis 44 34 Non enim possum redire ad patrem meum, absente puero : ne calamitatis, quæ oppressura est patrem meum, testis assistam.
Genesis 45 1 Non se poterat ultra cohibere Joseph multis coram astantibus : unde præcepit ut egrederentur cuncti foras, et nullus interesset alienus agnitioni mutuæ.
Genesis 45 2 Elevavitque vocem cum fletu, quam audierunt Ægyptii, omnisque domus Pharaonis.
Genesis 45 3 Et dixit fratribus suis : Ego sum Joseph : adhuc pater meus vivit ? Non poterant respondere fratres nimio terrore perterriti.
Genesis 45 4 Ad quos ille clementer : Accedite, inquit, ad me. Et cum accessissent prope : Ego sum, ait, Joseph, frater vester, quem vendidistis in Ægyptum.
Genesis 45 5 Nolite pavere, neque vobis durum esse videatur quod vendidistis me in his regionibus : pro salute enim vestra misit me Deus ante vos in Ægyptum.
Genesis 45 6 Biennium est enim quod cœpit fames esse in terra : et adhuc quinque anni restant, quibus nec arari poterit, nec meti.
Genesis 45 7 Præmisitque me Deus ut reservemini super terram, et escas ad vivendum habere possitis.
Genesis 45 8 Non vestro consilio, sed Dei voluntate huc missum sum : qui fecit me quasi patrem Pharaonis, et dominum universæ domus ejus, ac principem in omni terra Ægypti.
Genesis 45 9 Festinate, et ascendite ad patrem meum, et dicetis ei : Hæc mandat filius tuus Joseph : Deus fecit me dominum universæ terræ Ægypti : descende ad me, ne moreris,
Genesis 45 10 et habitabis in terra Gessen : erisque juxta me tu, et filii tui, et filii filiorum tuorum, oves tuæ, et armenta tua, et universa quæ possides :
Genesis 45 11 ibique te pascam (adhuc enim quinque anni residui sunt famis) ne et tu pereas, et domus tua, et omnia quæ possides.
Genesis 45 12 En oculi vestri, et oculi fratris mei Benjamin, vident quod os meum loquatur ad vos.
Genesis 45 13 Nuntiate patri meo universam gloriam meam, et cuncta quæ vidistis in Ægypto : festinate, et adducite eum ad me.
Genesis 45 14 Cumque amplexatus recidisset in collum Benjamin fratris sui, flevit : illo quoque similiter flente super collum ejus.
Genesis 45 15 Osculatusque est Joseph omnes fratres suos, et ploravit super singulos : post quæ ausi sunt loqui ad eum.
Genesis 45 16 Auditumque est, et celebri sermone vulgatum in aula regis : Venerunt fratres Joseph : et gavisus est Pharao, atque omnis familia ejus.
Genesis 45 17 Dixitque ad Joseph ut imperaret fratribus suis, dicens : Onerantes jumenta, ite in terram Chanaan,
Genesis 45 18 et tollite inde patrem vestrum et cognationem, et venite ad me : et ego dabo vobis omnia bona Ægypti, ut comedatis medullam terræ.
Genesis 45 19 Præcipe etiam ut tollant plaustra de terra Ægypti, ad subvectionem parvulorum suorum ac conjugum : et dicito : Tollite patrem vestrum, et properate quantocius venientes.
Genesis 45 20 Nec dimittatis quidquam de supellectili vestra : quia omnes opes Ægypti vestræ erunt.
Genesis 45 21 Feceruntque filii Israël ut eis mandatum fuerat. Quibus dedit Joseph plaustra, secundum Pharaonis imperium, et cibaria in itinere.
Genesis 45 22 Singulis quoque proferri jussit binas stolas : Benjamin vero dedit trecentos argenteos cum quinque stolis optimis :
Genesis 45 23 tantumdem pecuniæ et vestium mittens patri suo, addens et asinos decem, qui subveherent ex omnibus divitiis Ægypti, et totidem asinas, triticum in itinere, panesque portantes.
Genesis 45 24 Dimisit ergo fratres suos, et proficiscentibus ait : Ne irascamini in via.
Genesis 45 25 Qui ascendentes ex Ægypto, venerunt in terram Chanaan ad patrem suum Jacob.
Genesis 45 26 Et nuntiaverunt ei, dicentes : Joseph filius tuus vivit : et ipse dominatur in omni terra Ægypti. Quo audito Jacob, quasi de gravi somno evigilans, tamen non credebat eis.
Genesis 45 27 Illi e contra referebant omnem ordinem rei. Cumque vidisset plaustra et universa quæ miserat, revixit spiritus ejus,
Genesis 45 28 et ait : Sufficit mihi si adhuc Joseph filius meus vivit : vadam, et videbo illum antequam moriar.
Genesis 46 1 Profectusque Israël cum omnibus quæ habebat, venit ad Puteum juramenti : et mactatis ibi victimis Deo patris sui Isaac,
Genesis 46 2 audivit eum per visionem noctis vocantem se, et dicentem sibi : Jacob, Jacob. Cui respondit : Ecce adsum.
Genesis 46 3 Ait illi Deus : Ego sum fortissimus Deus patris tui : noli timere, descende in Ægyptum, quia in gentem magnam faciam te ibi.
Genesis 46 4 Ego descendam tecum illuc, et ego inde adducam te revertentem : Joseph quoque ponet manus suas super oculos tuos.
Genesis 46 5 Surrexit autem Jacob a Puteo juramenti : tuleruntque eum filii cum parvulis et uxoribus suis in plaustris quæ miserat Pharao ad portandum senem,
Genesis 46 6 et omnia quæ possederat in terra Chanaan : venitque in Ægyptum cum omni semine suo,
Genesis 46 7 filii ejus, et nepotes, filiæ, et cuncta simul progenies.
Genesis 46 8 Hæc sunt autem nomina filiorum Israël, qui ingressi sunt in Ægyptum, ipse cum liberis suis. Primogenitus Ruben.
Genesis 46 9 Filii Ruben : Henoch et Phallu et Hesron et Charmi.
Genesis 46 10 Filii Simeon : Jamuel et Jamin et Ahod, et Jachin et Sohar, et Saul filius Chanaanitidis.
Genesis 46 11 Filii Levi : Gerson et Caath et Merari.
Genesis 46 12 Filii Juda : Her et Onan et Sela et Phares et Zara ; mortui sunt autem Her et Onan in terra Chanaan. Natique sunt filii Phares : Hesron et Hamul.
Genesis 46 13 Filii Issachar : Thola et Phua et Job et Semron.
Genesis 46 14 Filii Zabulon : Sared et Elon et Jahelel.
Genesis 46 15 Hi filii Liæ quos genuit in Mesopotamia Syriæ cum Dina filia sua : omnes animæ filiorum ejus et filiarum, triginta tres.
Genesis 46 16 Filii Gad : Sephion et Haggi et Suni et Esebon et Heri et Arodi et Areli.
Genesis 46 17 Filii Aser : Jamne et Jesua et Jessui et Beria, Sara quoque soror eorum. Filii Beria : Heber et Melchiel.
Genesis 46 18 Hi filii Zelphæ, quam dedit Laban Liæ filiæ suæ : et hos genuit Jacob sedecim animas.
Genesis 46 19 Filii Rachel uxoris Jacob : Joseph et Benjamin.
Genesis 46 20 Natique sunt Joseph filii in terra Ægypti, quos genuit ei Aseneth filia Putiphare sacerdotis Heliopoleos : Manasses et Ephraim.
Genesis 46 21 Filii Benjamin : Bela et Bechor et Asbel et Gera et Naaman et Echi et Ros et Mophim et Ophim et Ared.
Genesis 46 22 Hi filii Rachel quos genuit Jacob : omnes animæ, quatuordecim.
Genesis 46 23 Filii Dan : Husim.
Genesis 46 24 Filii Nephthali : Jasiel et Guni et Jeser et Sallem.
Genesis 46 25 Hi filii Balæ, quam dedit Laban Racheli filiæ suæ : et hos genuit Jacob : omnes animæ, septem.
Genesis 46 26 Cunctæ animæ, quæ ingressæ sunt cum Jacob in Ægyptum, et egressæ sunt de femore illius, absque uxoribus filiorum ejus, sexaginta sex.
Genesis 46 27 Filii autem Joseph, qui nati sunt ei in terra Ægypti, animæ duæ. Omnes animæ domus Jacob, quæ ingressæ sunt in Ægyptum, fuere septuaginta.
Genesis 46 28 Misit autem Judam ante se ad Joseph, ut nuntiaret ei, et occurreret in Gessen.
Genesis 46 29 Quo cum pervenisset, juncto Joseph curro suo, ascendit obviam patri suo ad eumdem locum : vidensque eum, irruit super collum ejus, et inter amplexus flevit.
Genesis 46 30 Dixitque pater ad Joseph : Jam lætus moriar, quia vidi faciem tuam, et superstitem te relinquo.
Genesis 46 31 At ille locutus est ad fratres suos, et ad omnem domum patris sui : Ascendam, et nuntiabo Pharaoni, dicamque ei : Fratres mei, et domus patris mei, qui erant in terra Chanaan, venerunt ad me :
Genesis 46 32 et sunt viri pastores ovium, curamque habent alendorum gregum : pecora sua, et armenta, et omnia quæ habere potuerunt, adduxerunt secum.
Genesis 46 33 Cumque vocaverit vos, et dixerit : Quod est opus vestrum ?
Genesis 46 34 respondebitis : Viri pastores sumus servi tui, ab infantia nostra usque in præsens, et nos et patres nostri. Hæc autem dicetis, ut habitare possitis in terra Gessen : quia detestantur Ægyptii omnes pastores ovium.
Genesis 47 1 Ingressus ergo Joseph nuntiavit Pharaoni, dicens : Pater meus et fratres, oves eorum et armenta, et cuncta quæ possident, venerunt de terra Chanaan : et ecce consistunt in terra Gessen.
Genesis 47 2 Extremos quoque fratrum suorum quinque viros constituit coram rege :
Genesis 47 3 quos ille interrogavit : Quid habetis operis ? Responderunt : Pastores ovium sumus servi tui, et nos et patres nostri.
Genesis 47 4 Ad peregrinandum in terra tua venimus : quoniam non est herba gregibus servorum tuorum, ingravescente fame in terra Chanaan : petimusque ut esse nos jubeas servos tuos in terra Gessen.
Genesis 47 5 Dixit itaque rex ad Joseph : Pater tuus et fratres tui venerunt ad te.
Genesis 47 6 Terra Ægypti in conspectu tuo est : in optimo loco fac eos habitare, et trade eis terram Gessen. Quod si nosti in eis esse viros industrios, constitue illos magistros pecorum meorum.
Genesis 47 7 Post hæc introduxit Joseph patrem suum ad regem, et statuit eum coram eo : qui benedicens illi,
Genesis 47 8 et interrogatus ab eo : Quot sunt dies annorum vitæ tuæ ?
Genesis 47 9 respondit : Dies peregrinationis meæ centum triginta annorum sunt, parvi et mali, et non pervenerunt usque ad dies patrum meorum quibus peregrinati sunt.
Genesis 47 10 Et benedicto rege, egressus est foras.
Genesis 47 11 Joseph vero patri et fratribus suis dedit possessionem in Ægypto in optimo terræ loco, Ramesses, ut præceperat Pharao.
Genesis 47 12 Et alebat eos, omnemque domum patris sui, præbens cibaria singulis.
Genesis 47 13 In toto enim orbe panis deerat, et oppresserat fames terram, maxime Ægypti et Chanaan.
Genesis 47 14 E quibus omnem pecuniam congregavit pro venditione frumenti, et intulit eam in ærarium regis.
Genesis 47 15 Cumque defecisset emptoribus pretium, venit cuncta Ægyptus ad Joseph, dicens : Da nobis panes : quare morimur coram te, deficiente pecunia ?
Genesis 47 16 Quibus ille respondit : Adducite pecora vestra, et dabo vobis pro eis cibos, si pretium non habetis.
Genesis 47 17 Quæ cum adduxissent, dedit eis alimenta pro equis, et ovibus, et bobus, et asinis : sustentavitque eos illo anno pro commutatione pecorum.
Genesis 47 18 Venerunt quoque anno secundo, et dixerunt ei : Non celabimus dominum nostrum quod deficiente pecunia, pecora simul defecerunt : nec clam te est, quod absque corporibus et terra nihil habeamus.
Genesis 47 19 Cur ergo moriemur te vidente ? et nos et terra nostra tui erimus : eme nos in servitutem regiam, et præbe semina, ne pereunte cultore redigatur terra in solitudinem.
Genesis 47 20 Emit igitur Joseph omnem terram Ægypti, vendentibus singulis possessiones suas præ magnitudine famis. Subjecitque eam Pharaoni,
Genesis 47 21 et cunctos populos ejus a novissimis terminis Ægypti usque ad extremos fines ejus,
Genesis 47 22 præter terram sacerdotum, quæ a rege tradita fuerat eis : quibus et statuta cibaria ex horreis publicis præbebantur, et idcirco non sunt compulsi vendere possessiones suas.
Genesis 47 23 Dixit ergo Joseph ad populos : En ut cernitis, et vos et terram vestram Pharao possidet : accipite semina, et serite agros,
Genesis 47 24 ut fruges habere possitis. Quintam partem regi dabitis : quatuor reliquas permitto vobis in sementem, et in cibum familiis et liberis vestris.
Genesis 47 25 Qui responderunt : Salus nostra in manu tua est : respiciat nos tantum dominus noster, et læti serviemus regi.
Genesis 47 26 Ex eo tempore usque in præsentem diem, in universa terra Ægypti regibus quinta pars solvitur, et factum est quasi in legem, absque terra sacerdotali, quæ libera ab hac conditione fuit.
Genesis 47 27 Habitavit ergo Israël in Ægypto, id est, in terra Gessen, et possedit eam : auctusque est, et multiplicatus nimis.
Genesis 47 28 Et vixit in ea decem et septem annis : factique sunt omnes dies vitæ illius, centum quadraginta septem annorum.
Genesis 47 29 Cumque appropinquare cerneret diem mortis suæ, vocavit filium suum Joseph, et dixit ad eum : Si inveni gratiam in conspectu tuo, pone manum tuam sub femore meo : et facies mihi misericordiam et veritatem, ut non sepelias me in Ægypto :
Genesis 47 30 sed dormiam cum patribus meis, et auferas me de terra hac, condasque in sepulchro majorum meorum. Cui respondit Joseph : Ego faciam quod jussisti.
Genesis 47 31 Et ille : Jura ergo, inquit, mihi. Quo jurante, adoravit Israël Deum, conversus ad lectuli caput.
Genesis 48 1 His ita transactis, nuntiatum est Joseph quod ægrotaret pater suus : qui, assumptis duobus filiis Manasse et Ephraim, ire perrexit.
Genesis 48 2 Dictumque est seni : Ecce filius tuus Joseph venit ad te. Qui confortatus sedit in lectulo.
Genesis 48 3 Et ingresso ad se ait : Deus omnipotens apparuit mihi in Luza, quæ est in terra Chanaan : benedixitque mihi,
Genesis 48 4 et ait : Ego te augebo et multiplicabo, et faciam te in turbas populorum : daboque tibi terram hanc, et semini tuo post te in possessionem sempiternam.
Genesis 48 5 Duo ergo filii tui, qui nati sunt tibi in terra Ægypti antequam huc venirem ad te, mei erunt : Ephraim et Manasses, sicut Ruben et Simeon reputabuntur mihi.
Genesis 48 6 Reliquos autem quos genueris post eos, tui erunt, et nomine fratrum suorum vocabuntur in possessionibus suis.
Genesis 48 7 Mihi enim, quando veniebam de Mesopotamia, mortua est Rachel in terra Chanaan in ipso itinere, eratque vernum tempus : et ingrediebar Ephratam, et sepelivi eam juxta viam Ephratæ, quæ alio nomine appellatur Bethlehem.
Genesis 48 8 Videns autem filios ejus dixit ad eum : Qui sunt isti ?
Genesis 48 9 Respondit : Filii mei sunt, quos donavit mihi Deus in hoc loco. Adduc, inquit, eos ad me, ut benedicam illis.
Genesis 48 10 Oculi enim Israël caligabant præ nimia senectute, et clare videre non poterat. Applicitosque ad se, deosculatus et circumplexus eos,
Genesis 48 11 dixit ad filium suum : Non sum fraudatus aspectu tuo : insuper ostendit mihi Deus semen tuum.
Genesis 48 12 Cumque tulisset eos Joseph de gremio patris, adoravit pronus in terram.
Genesis 48 13 Et posuit Ephraim ad dexteram suam, id est, ad sinistram Israël : Manassen vero in sinistra sua, ad dexteram scilicet patris, applicuitque ambos ad eum.
Genesis 48 14 Qui extendens manum dexteram, posuit super caput Ephraim minoris fratris : sinistram autem super caput Manasse qui major natu erat, commutans manus.
Genesis 48 15 Benedixitque Jacob filiis Joseph, et ait : Deus, in cujus conspectu ambulaverunt patres mei Abraham, et Isaac ; Deus qui pascit me ab adolescentia mea usque in præsentem diem :
Genesis 48 16 angelus, qui eruit me de cunctis malis, benedicat pueris istis : et invocetur super eos nomen meum, nomina quoque patrum meorum Abraham et Isaac, et crescant in multitudinem super terram.
Genesis 48 17 Videns autem Joseph quod posuisset pater suus dexteram manum super caput Ephraim, graviter accepit : et apprehensam manum patris levare conatus est de capite Ephraim, et transferre super caput Manasse.
Genesis 48 18 Dixitque ad patrem : Non ita convenit, pater : quia hic est primogenitus, pone dexteram tuam super caput ejus.
Genesis 48 19 Qui renuens, ait : Scio, fili mi, scio : et iste quidem erit in populos, et multiplicabitur : sed frater ejus minor, major erit illo : et semen illius crescet in gentes.
Genesis 48 20 Benedixitque eis in tempore illo, dicens : In te benedicetur Israël, atque dicetur : Faciat tibi Deus sicut Ephraim, et sicut Manasse. Constituitque Ephraim ante Manassen.
Genesis 48 21 Et ait ad Joseph filium suum : En ego morior, et erit Deus vobiscum, reducetque vos ad terram patrum vestrorum.
Genesis 48 22 Do tibi partem unam extra fratres tuos, quam tuli de manu Amorrhæi in gladio et arcu meo.
Genesis 49 1 Vocavit autem Jacob filios suos, et ait eis : Congregamini, ut annuntiem quæ ventura sunt vobis in diebus novissimis.
Genesis 49 2 Congregamini, et audite, filii Jacob, audite Israël patrem vestrum :
Genesis 49 3 Ruben, primogenitus meus, tu fortitudo mea, et principium doloris mei ; prior in donis, major in imperio.
Genesis 49 4 Effusus es sicut aqua, non crescas : quia ascendisti cubile patris tui, et maculasti stratum ejus.
Genesis 49 5 Simeon et Levi fratres vasa iniquitatis bellantia.
Genesis 49 6 In consilium eorum non veniat anima mea, et in cœtu illorum non sit gloria mea : quia in furore suo occiderunt virum, et in voluntate sua suffoderunt murum.
Genesis 49 7 Maledictus furor eorum, quia pertinax : et indignatio eorum, quia dura : dividam eos in Jacob, et dispergam eos in Israël.
Genesis 49 8 Juda, te laudabunt fratres tui : manus tua in cervicibus inimicorum tuorum, adorabunt te filii patris tui.
Genesis 49 9 Catulus leonis Juda : ad prædam, fili mi, ascendisti : requiescens accubuisti ut leo, et quasi leæna : quis suscitabit eum ?
Genesis 49 10 Non auferetur sceptrum de Juda, et dux de femore ejus, donec veniat qui mittendus est, et ipse erit expectatio gentium.
Genesis 49 11 Ligans ad vineam pullum suum, et ad vitem, o fili mi, asinam suam, lavabit in vino stolam suam et in sanguine uvæ pallium suum.
Genesis 49 12 Pulchriores sunt oculi ejus vino, et dentes ejus lacte candidiores.
Genesis 49 13 Zabulon in littore maris habitabit, et in statione navium pertingens usque ad Sidonem.
Genesis 49 14 Issachar asinus fortis accubans inter terminos.
Genesis 49 15 Vidit requiem, quod esset bona et terram, quod optima : et supposuit humerum suum ad portandum, factusque est tributis serviens.
Genesis 49 16 Dan judicabit populum suum sicut et alia tribus in Israël.
Genesis 49 17 Fiat Dan coluber in via, cerastes in semita, mordens ungulas equi, ut cadat ascensor ejus retro.
Genesis 49 18 Salutare tuum expectabo, Domine.
Genesis 49 19 Gad, accinctus præliabatur ante eum : et ipse accingetur retrorsum.
Genesis 49 20 Aser, pinguis panis ejus, et præbebit delicias regibus.
Genesis 49 21 Nephthali, cervus emissus, et dans eloquia pulchritudinis.
Genesis 49 22 Filius accrescens Joseph, filius accrescens et decorus aspectu : filiæ discurrerunt super murum.
Genesis 49 23 Sed exasperaverunt eum et jurgati sunt, invideruntque illi habentes jacula.
Genesis 49 24 Sedit in forti arcus ejus, et dissoluta sunt vincula brachiorum et manuum illius per manus potentis Jacob : inde pastor egressus est, lapis Israël.
Genesis 49 25 Deus patris tui erit adjutor tuus, et omnipotens benedicet tibi benedictionibus cæli desuper, benedictionibus abyssi jacentis deorsum, benedictionibus uberum et vulvæ.
Genesis 49 26 Benedictiones patris tui confortatæ sunt benedictionibus patrum ejus, donec veniret desiderium collium æternorum : fiant in capite Joseph, et in vertice Nazaræi inter fratres suos.
Genesis 49 27 Benjamin lupus rapax, mane comedat prædam, et vespere dividet spolia.
Genesis 49 28 Omnes hi in tribubus Israël duodecim : hæc locutus est eis pater suus, benedixitque singulis benedictionibus propriis.
Genesis 49 29 Et præcepit eis, dicens : Ego congregor ad populum meum : sepelite me cum patribus meis in spelunca duplici quæ est in agro Ephron Hethæi,
Genesis 49 30 contra Mambre in terra Chanaan, quam emit Abraham cum agro ab Ephron Hethæo in possessionem sepulchri.
Genesis 49 31 Ibi sepelierunt eum, et Saram uxorem ejus : ibi sepultus est Isaac cum Rebecca conjuge sua : ibi et Lia condita jacet.
Genesis 49 32 Finitisque mandatis quibus filios instruebat, collegit pedes suos super lectulum, et obiit : appositusque est ad populum suum.
Genesis 50 1 Quod cernens Joseph, ruit super faciem patris, flens et deosculans eum.
Genesis 50 2 Præcepitque servis suis medicis ut aromatibus condirent patrem.
Genesis 50 3 Quibus jussa explentibus, transierunt quadraginta dies : iste quippe mos erat cadaverum conditorum : flevitque eum Ægyptus septuaginta diebus.
Genesis 50 4 Et expleto planctus tempore, locutus est Joseph ad familiam Pharaonis : Si inveni gratiam in conspectu vestro, loquimini in auribus Pharaonis :
Genesis 50 5 eo quod pater meus adjuraverit me dicens : En morior : in sepulchro meo, quod fodi mihi in terra Chanaan, sepelies me. Ascendam igitur, et sepeliam patrem meum, ac revertar.
Genesis 50 6 Dixitque ei Pharao : Ascende, et sepeli patrem tuum sicut adjuratus es.
Genesis 50 7 Quo ascendente, ierunt cum eo omnes senes domus Pharaonis, cunctique majores natu terræ Ægypti :
Genesis 50 8 domus Joseph cum fratribus suis, absque parvulis, et gregibus atque armentis, quæ dereliquerant in terra Gessen.
Genesis 50 9 Habuit quoque in comitatu currus et equites : et facta est turba non modica.
Genesis 50 10 Veneruntque ad Aream Atad, quæ sita est trans Jordanem : ubi celebrantes exequias planctu magno atque vehementi impleverunt septem dies.
Genesis 50 11 Quod cum vidissent habitatores terræ Chanaan, dixerunt : Planctus magnus est iste Ægyptiis. Et idcirco vocatum est nomen loci illius, Planctus Ægypti.
Genesis 50 12 Fecerunt ergo filii Jacob sicut præceperat eis :
Genesis 50 13 et portantes eum in terram Chanaan, sepelierunt eum in spelunca duplici, quam emerat Abraham cum agro in possessionem sepulchri ab Ephron Hethæo, contra faciem Mambre.
Genesis 50 14 Reversusque est Joseph in Ægyptum cum fratribus suis, et omni comitatu, sepulto patre.
Genesis 50 15 Quo mortuo, timentes fratres ejus, et mutuo colloquentes : Ne forte memor sit injuriæ quam passus est, et reddat nobis omne malum quod fecimus,
Genesis 50 16 mandaverunt ei dicentes : Pater tuus præcepit nobis antequam moreretur,
Genesis 50 17 ut hæc tibi verbis illius diceremus : Obsecro ut obliviscaris sceleris fratrum tuorum, et peccati atque malitiæ quam exercuerunt in te : nos quoque oramus ut servis Dei patris tui dimittas iniquitatem hanc. Quibus auditis flevit Joseph.
Genesis 50 18 Veneruntque ad eum fratres sui : et proni adorantes in terram, dixerunt : Servi tui sumus.
Genesis 50 19 Quibus ille respondit : Nolite timere : num Dei possumus resistere voluntati ?
Genesis 50 20 Vos cogitastis de me malum : sed Deus vertit illud in bonum, ut exaltaret me, sicut in præsentiarum cernitis, et salvos faceret multos populos.
Genesis 50 21 Nolite timere : ego pascam vos et parvulos vestros : consolatusque est eos, et blande ac leniter est locutus.
Genesis 50 22 Et habitavit in Ægypto cum omni domo patris sui : vixitque centum decem annis. Et vidit Ephraim filios usque ad tertiam generationem. Filii quoque Machir filii Manasse nati sunt in genibus Joseph.
Genesis 50 23 Quibus transactis, locutus est fratribus suis : Post mortem meam Deus visitabit vos, et ascendere vos faciet de terra ista ad terram quam juravit Abraham, Isaac et Jacob.
Genesis 50 24 Cumque adjurasset eos atque dixisset : Deus visitabit vos, asportate ossa mea vobiscum de loco isto :
Genesis 50 25 mortuus est, expletis centum decem vitæ suæ annis. Et conditus aromatibus, repositus est in loculo in Ægypto.
Exodus 1 1 Hæc sunt nomina filiorum Israël qui ingressi sunt in Ægyptum cum Jacob : singuli cum domibus suis introierunt :
Exodus 1 2 Ruben, Simeon, Levi, Judas,
Exodus 1 3 Issachar, Zabulon et Benjamin,
Exodus 1 4 Dan et Nephthali, Gad et Aser.
Exodus 1 5 Erant igitur omnes animæ eorum qui egressi sunt de femore Jacob, septuaginta : Joseph autem in Ægypto erat.
Exodus 1 6 Quo mortuo, et universis fratribus ejus, omnique cognatione illa,
Exodus 1 7 filii Israël creverunt, et quasi germinantes multiplicati sunt : ac roborati nimis, impleverunt terram.
Exodus 1 8 Surrexit interea rex novus super Ægyptum, qui ignorabat Joseph.
Exodus 1 9 Et ait ad populum suum : Ecce, populus filiorum Israël multus, et fortior nobis est.
Exodus 1 10 Venite, sapienter opprimamus eum, ne forte multiplicetur : et si ingruerit contra nos bellum, addatur inimicis nostris, expugnatisque nobis egrediatur de terra.
Exodus 1 11 Præposuit itaque eis magistros operum, ut affligerent eos oneribus : ædificaveruntque urbes tabernaculorum Pharaoni, Phithom et Ramesses.
Exodus 1 12 Quantoque opprimebant eos, tanto magis multiplicabantur, et crescebant :
Exodus 1 13 oderantque filios Israël Ægyptii, et affligebant illudentes eis,
Exodus 1 14 atque ad amaritudinem perducebant vitam eorum operibus duris luti et lateris, omnique famulatu, quo in terræ operibus premebantur.
Exodus 1 15 Dixit autem rex Ægypti obstetricibus Hebræorum, quarum una vocabatur Sephora, altera Phua,
Exodus 1 16 præcipiens eis : Quando obstetricabitis Hebræas, et partus tempus advenerit : si masculus fuerit, interficite eum : si femina, reservate.
Exodus 1 17 Timuerunt autem obstetrices Deum, et non fecerunt juxta præceptum regis Ægypti, sed conservabant mares.
Exodus 1 18 Quibus ad se accersitis, rex ait : Quidnam est hoc quod facere voluistis, ut pueros servaretis ?
Exodus 1 19 Quæ responderunt : Non sunt Hebreæ sicut ægyptiæ mulieres : ipsæ enim obstetricandi habent scientiam, et priusquam veniamus ad eas, pariunt.
Exodus 1 20 Bene ergo fecit Deus obstetricibus : et crevit populus, confortatusque est nimis.
Exodus 1 21 Et quia timuerunt obstetrices Deum, ædificavit eis domos.
Exodus 1 22 Præcepit ergo Pharao omni populo suo, dicens : Quidquid masculini sexus natum fuerit, in flumen projicite : quidquid feminini, reservate.
Exodus 2 1 Egressus est post hæc vir de domo Levi : et accepit uxorem stirpis suæ.
Exodus 2 2 Quæ concepit, et peperit filium : et videns eum elegantem, abscondit tribus mensibus.
Exodus 2 3 Cumque jam celare non posset, sumpsit fiscellam scirpeam, et linivit eam bitumine ac pice : posuitque intus infantulum, et exposuit eum in carecto ripæ fluminis,
Exodus 2 4 stante procul sorore ejus, et considerante eventum rei.
Exodus 2 5 Ecce autem descendebat filia Pharaonis ut lavaretur in flumine : et puellæ ejus gradiebantur per crepidinem alvei. Quæ cum vidisset fiscellam in papyrione, misit unam e famulabus suis : et allatam
Exodus 2 6 aperiens, cernensque in ea parvulum vagientem, miserta ejus, ait : De infantibus Hebræorum est hic.
Exodus 2 7 Cui soror pueri : Vis, inquit, ut vadam, et vocem tibi mulierem hebræam, quæ nutrire posset infantulum ?
Exodus 2 8 Respondit : Vade. Perrexit puella et vocavit matrem suam.
Exodus 2 9 Ad quam locuta filia Pharaonis : Accipe, ait, puerum istum, et nutri mihi : ego dabo tibi mercedem tuam. Suscepit mulier, et nutrivit puerum : adultumque tradidit filiæ Pharaonis.
Exodus 2 10 Quem illa adoptavit in locum filii, vocavitque nomen ejus Moyses, dicens : Quia de aqua tuli eum.
Exodus 2 11 In diebus illis postquam creverat Moyses, egressus est ad fratres suos : viditque afflictionem eorum, et virum ægyptium percutientem quemdam de Hebræis fratribus suis.
Exodus 2 12 Cumque circumspexisset huc atque illuc, et nullum adesse vidisset, percussum Ægyptium abscondit sabulo.
Exodus 2 13 Et egressus die altero conspexit duos Hebræos rixantes : dixitque ei qui faciebat injuriam : Quare percutis proximum tuum ?
Exodus 2 14 Qui respondit : Quis te constituit principem et judicem super nos ? num occidere me tu vis, sicut heri occidisti Ægyptium ? Timuit Moyses, et ait : Quomodo palam factum est verbum istud ?
Exodus 2 15 Audivitque Pharao sermonem hunc, et quærebat occidere Moysen : qui fugiens de conspectu ejus, moratus est in terra Madian, et sedit juxta puteum.
Exodus 2 16 Erant autem sacerdoti Madian septem filiæ, quæ venerunt ad hauriendam aquam : et impletis canalibus adaquare cupiebant greges patris sui.
Exodus 2 17 Supervenere pastores, et ejecerunt eas : surrexitque Moyses, et defensis puellis, adaquavit oves earum.
Exodus 2 18 Quæ cum revertissent ad Raguel patrem suum, dixit ad eas : Cur velocius venistis solito ?
Exodus 2 19 Responderunt : Vir ægyptius liberavit nos de manu pastorum : insuper et hausit aquam nobiscum, potumque dedit ovibus.
Exodus 2 20 At ille : Ubi est ? inquit : quare dimisistis hominem ? vocate eum ut comedat panem.
Exodus 2 21 Juravit ergo Moyses quod habitaret cum eo. Accepitque Sephoram filiam ejus uxorem :
Exodus 2 22 quæ peperit ei filium, quem vocavit Gersam, dicens : Advena fui in terra aliena. Alterum vero peperit, quem vocavit Eliezer, dicens : Deus enim patris mei adjutor meus eripuit me de manu Pharaonis.
Exodus 2 23 Post multum vero tempore mortuus est rex Ægypti : et ingemiscentes filii Israël, propter opera vociferati sunt : ascenditque clamor eorum ad Deum ab operibus.
Exodus 2 24 Et audivit gemitum eorum, ac recordatus est fœderis quod pepigit cum Abraham, Isaac et Jacob.
Exodus 2 25 Et respexit Dominus filios Israël et cognovit eos.
Exodus 3 1 Moyses autem pascebat oves Jethro soceri sui sacerdotis Madian : cumque minasset gregem ad interiora deserti, venit ad montem Dei Horeb.
Exodus 3 2 Apparuitque ei Dominus in flamma ignis de medio rubi : et videbat quod rubus arderet, et non combureretur.
Exodus 3 3 Dixit ergo Moyses : Vadam, et videbo visionem hanc magnam, quare non comburatur rubus.
Exodus 3 4 Cernens autem Dominus quod pergeret ad videndum, vocavit eum de medio rubi, et ait : Moyses, Moyses. Qui respondit : Adsum.
Exodus 3 5 At ille : Ne appropies, inquit, huc : solve calceamentum de pedibus tuis : locus enim, in quo stas, terra sancta est.
Exodus 3 6 Et ait : Ego sum Deus patris tui, Deus Abraham, Deus Isaac et Deus Jacob. Abscondit Moyses faciem suam : non enim audebat aspicere contra Deum.
Exodus 3 7 Cui ait Dominus : Vidi afflictionem populi mei in Ægypto, et clamorem ejus audivi propter duritiam eorum qui præsunt operibus :
Exodus 3 8 et sciens dolorem ejus, descendi ut liberem eum de manibus Ægyptiorum, et educam de terra illa in terram bonam, et spatiosam, in terram quæ fluit lacte et melle, ad loca Chananæi et Hethæi, et Amorrhæi, et Pherezæi, et Hevæi, et Jebusæi.
Exodus 3 9 Clamor ergo filiorum Israël venit ad me : vidique afflictionem eorum, qua ab Ægyptiis opprimuntur.
Exodus 3 10 Sed veni, et mittam te ad Pharaonem, ut educas populum meum, filios Israël, de Ægypto.
Exodus 3 11 Dixitque Moyses ad Deum : Quis sum ego ut vadam ad Pharaonem, et educam filios Israël de Ægypto ?
Exodus 3 12 Qui dixit ei : Ego ero tecum : et hoc habebis signum, quod miserim te : cum eduxeris populum meum de Ægypto, immolabis Deo super montem istum.
Exodus 3 13 Ait Moyses ad Deum : Ecce ego vadam ad filios Israël, et dicam eis : Deus patrum vestrorum misit me ad vos. Si dixerint mihi : Quod est nomen ejus ? quid dicam eis ?
Exodus 3 14 Dixit Deus ad Moysen : Ego sum qui sum. Ait : Sic dices filiis Israël : Qui est, misit me ad vos.
Exodus 3 15 Dixitque iterum Deus ad Moysen : Hæc dices filiis Israël : Dominus Deus patrum vestrorum, Deus Abraham, Deus Isaac et Deus Jacob, misit me ad vos : hoc nomen mihi est in æternum, et hoc memoriale meum in generationem et generationem.
Exodus 3 16 Vade, et congrega seniores Israël, et dices ad eos : Dominus Deus patrum vestrorum apparuit mihi, Deus Abraham, Deus Isaac et Deus Jacob, dicens : Visitans visitavi vos : et vidi omnia quæ acciderunt vobis in Ægypto.
Exodus 3 17 Et dixi ut educam vos de afflictione Ægypti in terram Chananæi, et Hethæi, et Amorrhæi, et Pherezæi, et Hevæi, et Jebusæi, ad terram fluentem lacte et melle.
Exodus 3 18 Et audient vocem tuam : ingredierisque tu, et seniores Israël, ad regem Ægypti, et dices ad eum : Dominus Deus Hebræorum vocavit nos : ibimus viam trium dierum in solitudinem, ut immolemus Domino Deo nostro.
Exodus 3 19 Sed ego scio quod non dimittet vos rex Ægypti ut eatis nisi per manum validam.
Exodus 3 20 Extendam enim manum meam, et percutiam Ægyptum in cunctis mirabilibus meis, quæ facturus sum in medio eorum : post hæc dimittet vos.
Exodus 3 21 Daboque gratiam populo huic coram Ægyptiis : et cum egrediemini, non exibitis vacui :
Exodus 3 22 sed postulabit mulier a vicina sua et ab hospita sua, vasa argentea et aurea, ac vestes : ponetisque eas super filios et filias vestras, et spoliabitis Ægyptum.
Exodus 4 1 Respondens Moyses ait : Non credent mihi, neque audient vocem meam, sed dicent : Non apparuit tibi Dominus.
Exodus 4 2 Dixit ergo ad eum : Quid est quod tenes in manu tua ? Respondit : Virga.
Exodus 4 3 Dixitque Dominus : Projice eam in terram. Projecit, et versa est in colubrum, ita ut fugeret Moyses.
Exodus 4 4 Dixitque Dominus : Extende manum tuam, et apprehende caudam ejus. Extendit, et tenuit, versaque est in virgam.
Exodus 4 5 Ut credant, inquit, quod apparuerit tibi Dominus Deus patrum suorum, Deus Abraham, Deus Isaac et Deus Jacob.
Exodus 4 6 Dixitque Dominus rursum : Mitte manum tuam in sinum tuum. Quam cum misisset in sinum, protulit leprosam instar nivis.
Exodus 4 7 Retrahe, ait, manum tuam in sinum tuum. Retraxit, et protulit iterum, et erat similis carni reliquæ.
Exodus 4 8 Si non crediderint, inquit, tibi, neque audierint sermonem signi prioris, credent verbo signi sequentis.
Exodus 4 9 Quod si nec duobus quidem his signis crediderint, neque audierint vocem tuam : sume aquam fluminis, et effunde eam super aridam, et quidquid hauseris de fluvio, vertetur in sanguinem.
Exodus 4 10 Ait Moyses : Obsecro, Domine, non sum eloquens ab heri et nudiustertius : et ex quo locutus es ad servum tuum, impeditioris et tardioris linguæ sum.
Exodus 4 11 Dixit Dominus ad eum : Quis fecit os hominis ? aut quis fabricatus est mutum et surdum, videntem et cæcum ? nonne ego ?
Exodus 4 12 Perge, igitur, et ego ero in ore tuo : doceboque te quid loquaris.
Exodus 4 13 At ille : Obsecro, inquit, Domine, mitte quem missurus es.
Exodus 4 14 Iratus Dominus in Moysen, ait : Aaron frater tuus Levites, scio quod eloquens sit : ecce ipse egreditur in occursum tuum, vidensque te lætabitur corde.
Exodus 4 15 Loquere ad eum, et pone verba mea in ore ejus : et ego ero in ore tuo, et in ore illius, et ostendam vobis quid agere debeatis.
Exodus 4 16 Ipse loquetur pro te ad populum, et erit os tuum : tu autem eris ei in his quæ ad Deum pertinent.
Exodus 4 17 Virgam quoque hanc sume in manu tua, in qua facturus es signa.
Exodus 4 18 Abiit Moyses, et reversus est ad Jethro socerum suum, dixitque ei : Vadam et revertar ad fratres meos in Ægyptum, ut videam si adhuc vivant. Cui ait Jethro : Vade in pace.
Exodus 4 19 Dixit ergo Dominus ad Moysen in Madian : Vade, et revertere in Ægyptum, mortui sunt enim omnes qui quærebant animam tuam.
Exodus 4 20 Tulit ergo Moyses uxorem suam, et filios suos, et imposuit eos super asinum : reversusque est in Ægyptum, portans virgam Dei in manu sua.
Exodus 4 21 Dixitque ei Dominus revertenti in Ægyptum : Vide ut omnia ostenta quæ posui in manu tua, facias coram Pharaone : ego indurabo cor ejus, et non dimittet populum.
Exodus 4 22 Dicesque ad eum : Hæc dicit Dominus : Filius meus primogenitus Israël.
Exodus 4 23 Dixi tibi : Dimitte filium meum ut serviat mihi ; et noluisti dimittere eum : ecce ego interficiam filium tuum primogenitum.
Exodus 4 24 Cumque esset in itinere, in diversorio occurrit ei Dominus, et volebat occidere eum.
Exodus 4 25 Tulit idcirco Sephora acutissimam petram, et circumcidit præputium filii sui, tetigitque pedes ejus, et ait : Sponsus sanguinum tu mihi es.
Exodus 4 26 Et dimisit eum postquam dixerat : Sponsus sanguinum ob circumcisionem.
Exodus 4 27 Dixit autem Dominus ad Aaron : Vade in occursum Moysi in desertum. Qui perrexit obviam ei in montem Dei, et osculatus est eum.
Exodus 4 28 Narravitque Moyses Aaron omnia verba Domini quibus miserat eum, et signa quæ mandaverat.
Exodus 4 29 Veneruntque simul, et congregaverunt cunctos seniores filiorum Israël.
Exodus 4 30 Locutusque est Aaron omnia verba quæ dixerat Dominus ad Moysen : et fecit signa coram populo,
Exodus 4 31 et credidit populus. Audieruntque quod visitasset Dominus filios Israël, et respexisset afflictionem illorum : et proni adoraverunt.
Exodus 5 1 Post hæc ingressi sunt Moyses et Aaron, et dixerunt Pharaoni : Hæc dicit Dominus Deus Israël : Dimitte populum meum ut sacrificet mihi in deserto.
Exodus 5 2 At ille respondit : Quis est Dominus, ut audiam vocem ejus, et dimittam Israël ? nescio Dominum, et Israël non dimittam.
Exodus 5 3 Dixeruntque : Deus Hebræorum vocavit nos, ut eamus viam trium dierum in solitudinem, et sacrificemus Domino Deo nostro : ne forte accidat nobis pestis aut gladius.
Exodus 5 4 Ait ad eos rex Ægypti : Quare Moyses et Aaron sollicitatis populum ab operibus suis ? ite ad onera vestra.
Exodus 5 5 Dixitque Pharao : Multus est populus terræ : videtis quod turba succreverit : quanto magis si dederitis eis requiem ab operibus ?
Exodus 5 6 Præcepit ergo in die illo præfectis operum et exactoribus populi, dicens :
Exodus 5 7 Nequaquam ultra dabitis paleas populo ad conficiendos lateres, sicut prius : sed ipsi vadant, et colligant stipulas.
Exodus 5 8 Et mensuram laterum, quam prius faciebant, imponetis super eos, nec minuetis quidquam : vacant enim, et idcirco vociferantur, dicentes : Eamus, et sacrificemus Deo nostro.
Exodus 5 9 Opprimantur operibus, et expleant ea : ut non acquiescant verbis mendacibus.
Exodus 5 10 Igitur egressi præfecti operum et exactores ad populum, dixerunt : Sic dicit Pharao : Non do vobis paleas :
Exodus 5 11 ite, et colligite sicubi invenire poteritis, nec minuetur quidquam de opere vestro.
Exodus 5 12 Dispersusque est populus per omnem terram Ægypti ad colligendas paleas.
Exodus 5 13 Præfecti quoque operum instabant, dicentes : Complete opus vestrum quotidie, ut prius facere solebatis quando dabantur vobis paleæ.
Exodus 5 14 Flagellatique sunt qui præerant operibus filiorum Israël, ab exactoribus Pharaonis, dicentibus : Quare non impletis mensuram laterum sicut prius, nec heri, nec hodie ?
Exodus 5 15 Veneruntque præpositi filiorum Israël, et vociferati sunt ad Pharaonem dicentes : Cur ita agis contra servos tuos ?
Exodus 5 16 paleæ non dantur nobis, et lateres similiter imperantur : en famuli tui flagellis cædimur, et injuste agitur contra populum tuum.
Exodus 5 17 Qui ait : Vacatis otio, et idcirco dicitis : Eamus, et sacrificemus Domino.
Exodus 5 18 Ite ergo, et operamini : paleæ non dabuntur vobis, et reddetis consuetum numerum laterum.
Exodus 5 19 Videbantque se præpositi filiorum Israël in malo, eo quod diceretur eis : Non minuetur quidquam de lateribus per singulos dies.
Exodus 5 20 Occurreruntque Moysi et Aaron, qui stabant ex adverso, egredientibus a Pharaone :
Exodus 5 21 et dixerunt ad eos : Videat Dominus et judicet, quoniam fœtere fecistis odorem nostrum coram Pharaone et servis ejus, et præbuistis ei gladium, ut occideret nos.
Exodus 5 22 Reversusque est Moyses ad Dominum, et ait : Domine, cur afflixisti populum istum ? quare misisti me ?
Exodus 5 23 ex eo enim quo ingressus sum ad Pharaonem ut loquerer in nomine tuo, afflixit populum tuum : et non liberasti eos.
Exodus 6 1 Dixitque Dominus ad Moysen : Nunc videbis quæ facturus sim Pharaoni : per manum enim fortem dimittet eos, et in manu robusta ejiciet illos de terra sua.
Exodus 6 2 Locutusque est Dominus ad Moysen dicens : Ego Dominus
Exodus 6 3 qui apparui Abraham, Isaac et Jacob in Deo omnipotente : et nomen meum Adonai non indicavi eis.
Exodus 6 4 Pepigique fœdus cum eis, ut darem eis terram Chanaan, terram peregrinationis eorum, in qua fuerunt advenæ.
Exodus 6 5 Ego audivi gemitum filiorum Israël, quo Ægyptii oppresserunt eos : et recordatus sum pacti mei.
Exodus 6 6 Ideo dic filiis Israël : Ego Dominus qui educam vos de ergastulo Ægyptiorum, et eruam de servitute, ac redimam in brachio excelso et judiciis magnis.
Exodus 6 7 Et assumam vos mihi in populum, et ero vester Deus : et scietis quod ego sum Dominus Deus vester qui eduxerim vos de ergastulo Ægyptiorum,
Exodus 6 8 et induxerim in terram, super quam levavi manum meam ut darem eam Abraham, Isaac et Jacob : daboque illam vobis possidendam. Ego Dominus.
Exodus 6 9 Narravit ergo Moyses omnia filiis Israël : qui non acquieverunt ei propter angustiam spiritus, et opus durissimum.
Exodus 6 10 Locutusque est Dominus ad Moysen, dicens :
Exodus 6 11 Ingredere, et loquere ad Pharaonem regem Ægypti, ut dimittat filios Israël de terra sua.
Exodus 6 12 Respondit Moyses coram Domino : Ecce filii Israël non audiunt me : et quomodo audiet Pharao, præsertim cum incircumcisus sim labiis ?
Exodus 6 13 Locutusque est Dominus ad Moysen et Aaron, et dedit mandatum ad filios Israël, et ad Pharaonem regem Ægypti ut educerent filios Israël de terra Ægypti.
Exodus 6 14 Isti sunt principes domorum per familias suas. Filii Ruben primogeniti Israëlis : Henoch et Phallu, Hesron et Charmi :
Exodus 6 15 hæ cognationes Ruben. Filii Simeon : Jamuel, et Jamin, et Ahod, et Jachin, et Soar, et Saul filius Chananitidis : hæ progenies Simeon.
Exodus 6 16 Et hæc nomina filiorum Levi per cognationes suas : Gerson, et Caath, et Merari. Anni autem vitæ Levi fuerunt centum triginta septem.
Exodus 6 17 Filii Gerson : Lobni et Semei, per cognationes suas.
Exodus 6 18 Filii Caath : Amram, et Isaar, et Hebron, et Oziel ; anni quoque vitæ Caath, centum triginta tres.
Exodus 6 19 Filii Merari : Moholi et Musi : hæ cognationes Levi per familias suas.
Exodus 6 20 Accepit autem Amram uxorem Jochabed patruelem suam : quæ peperit ei Aaron et Moysen. Fueruntque anni vitæ Amram, centum triginta septem.
Exodus 6 21 Filii quoque Isaar : Core, et Nepheg, et Zechri.
Exodus 6 22 Filii quoque Oziel : Misaël, et Elisaphan, et Sethri.
Exodus 6 23 Accepit autem Aaron uxorem Elisabeth filiam Aminadab, sororem Nahason, quæ peperit ei Nadab, et Abiu, et Eleazar, et Ithamar.
Exodus 6 24 Filii quoque Core : Aser, et Elcana, et Abiasaph : hæ sunt cognationes Coritarum.
Exodus 6 25 At vero Eleazar filius Aaron accepit uxorem de filiabus Phutiel : quæ peperit ei Phinees. Hi sunt principes familiarum Leviticarum per cognationes suas.
Exodus 6 26 Iste est Aaron et Moyses, quibus præcepit Dominus ut educerent filios Israël de terra Ægypti per turmas suas.
Exodus 6 27 Hi sunt, qui loquuntur ad Pharaonem regem Ægypti, ut educant filios Israël de Ægypto : iste est Moyses et Aaron,
Exodus 6 28 in die qua locutus est Dominus ad Moysen, in terra Ægypti.
Exodus 6 29 Et locutus est Dominus ad Moysen, dicens : Ego Dominus : loquere ad Pharaonem regem Ægypti, omnia quæ ego loquor tibi.
Exodus 6 30 Et ait Moyses coram Domino : En incircumcisus labiis sum, quomodo audiet me Pharao ?
Exodus 7 1 Dixitque Dominus ad Moysen : Ecce constitui te Deum Pharaonis : et Aaron frater tuus erit propheta tuus.
Exodus 7 2 Tu loqueris ei omnia quæ mando tibi : et ille loquetur ad Pharaonem, ut dimittat filios Israël de terra sua.
Exodus 7 3 Sed ego indurabo cor ejus, et multiplicabo signa et ostenta mea in terra Ægypti,
Exodus 7 4 et non audiet vos : immittamque manum meam super Ægyptum, et educam exercitum et populum meum filios Israël de terra Ægypti per judicia maxima.
Exodus 7 5 Et scient Ægyptii quia ego sum Dominus qui extenderim manum meam super Ægyptum, et eduxerim filios Israël de medio eorum.
Exodus 7 6 Fecit itaque Moyses et Aaron sicut præceperat Dominus : ita egerunt.
Exodus 7 7 Erat autem Moyses octoginta annorum, et Aaron octoginta trium, quando locuti sunt ad Pharaonem.
Exodus 7 8 Dixitque Dominus ad Moysen et Aaron :
Exodus 7 9 Cum dixerit vobis Pharao, Ostendite signa : dices ad Aaron : Tolle virgam tuam, et projice eam coram Pharaone, ac vertetur in colubrum.
Exodus 7 10 Ingressi itaque Moyses et Aaron ad Pharaonem, fecerunt sicut præceperat Dominus : tulitque Aaron virgam coram Pharaone et servis ejus, quæ versa est in colubrum.
Exodus 7 11 Vocavit autem Pharao sapientes et maleficos : et fecerunt etiam ipsi per incantationes ægyptiacas et arcana quædam similiter.
Exodus 7 12 Projeceruntque singuli virgas suas, quæ versæ sunt in dracones : sed devoravit virga Aaron virgas eorum.
Exodus 7 13 Induratumque est cor Pharaonis, et non audivit eos, sicut præceperat Dominus.
Exodus 7 14 Dixit autem Dominus ad Moysen : Ingravatum est cor Pharaonis : non vult dimittere populum.
Exodus 7 15 Vade ad eum mane, ecce egredietur ad aquas : et stabis in occursum ejus super ripam fluminis : et virgam quæ conversa est in draconem, tolles in manu tua.
Exodus 7 16 Dicesque ad eum : Dominus Deus Hebræorum misit me ad te, dicens : Dimitte populum meum ut sacrificet mihi in deserto : et usque ad præsens audire noluisti.
Exodus 7 17 Hæc igitur dicit Dominus : In hoc scies quod sim Dominus : ecce percutiam virga, quæ in manu mea est, aquam fluminis, et vertetur in sanguinem.
Exodus 7 18 Pisces quoque, qui sunt in fluvio, morientur, et computrescent aquæ, et affligentur Ægyptii bibentes aquam fluminis.
Exodus 7 19 Dixit quoque Dominus ad Moysen : Dic ad Aaron : Tolle virgam tuam, et extende manum tuam super aquas Ægypti, et super fluvios eorum, et rivos ac paludes, et omnes lacus aquarum, ut vertantur in sanguinem : et sit cruor in omni terra Ægypti, tam in ligneis vasis quam in saxeis.
Exodus 7 20 Feceruntque Moyses et Aaron sicut præceperat Dominus : et elevans virgam percussit aquam fluminis coram Pharaone et servis ejus : quæ versa est in sanguinem.
Exodus 7 21 Et pisces, qui erant in flumine, mortui sunt : computruitque fluvius, et non poterant Ægyptii bibere aquam fluminis, et fuit sanguis in tota terra Ægypti.
Exodus 7 22 Feceruntque similiter malefici Ægyptiorum incantationibus suis : et induratum est cor Pharaonis, nec audivit eos, sicut præceperat Dominus.
Exodus 7 23 Avertitque se, et ingressus est domum suam, nec apposuit cor etiam hac vice.
Exodus 7 24 Foderunt autem omnes Ægyptii per circuitum fluminis aquam ut biberent : non enim poterant bibere de aqua fluminis.
Exodus 7 25 Impletique sunt septem dies, postquam percussit Dominus fluvium.
Exodus 8 1 Dixit quoque Dominus ad Moysen : Ingredere ad Pharaonem, et dices ad eum : Hæc dicit Dominus : Dimitte populum meum, ut sacrificet mihi :
Exodus 8 2 sin autem nolueris dimittere, ecce ego percutiam omnes terminos tuos ranis,
Exodus 8 3 et ebulliet fluvius ranis : quæ ascendent, et ingredientur domum tuam, et cubiculum lectuli tui, et super stratum tuum, et in domos servorum tuorum, et in populum tuum, et in furnos tuos, et in reliquias ciborum tuorum :
Exodus 8 4 et ad te, et ad populum tuum, et ad omnes servos tuos intrabunt ranæ.
Exodus 8 5 Dixitque Dominus ad Moysen : Dic ad Aaron : Extende manum tuam super fluvios ac super rivos et paludes, et educ ranas super terram Ægypti.
Exodus 8 6 Et extendit Aaron manum super aquas Ægypti, et ascenderunt ranæ, operueruntque terram Ægypti.
Exodus 8 7 Fecerunt autem et malefici per incantationes suas similiter, eduxeruntque ranas super terram Ægypti.
Exodus 8 8 Vocavit autem Pharao Moysen et Aaron, et dixit eis : Orate Dominum ut auferat ranas a me et a populo meo, et dimittam populum ut sacrificet Domino.
Exodus 8 9 Dixitque Moyses ad Pharaonem : Constitue mihi quando deprecer pro te, et pro servis tuis, et pro populo tuo, ut abigantur ranæ a te, et a domo tua, et a servis tuis, et a populo tuo : et tantum in flumine remaneant.
Exodus 8 10 Qui respondit : Cras. At ille : Juxta, inquit, verbum tuum faciam : ut scias quoniam non est sicut Dominus Deus noster.
Exodus 8 11 Et recedent ranæ a te, et a domo tua, et a servis tuis, et a populo tuo : et tantum in flumine remanebunt.
Exodus 8 12 Egressique sunt Moyses et Aaron a Pharaone : et clamavit Moyses ad Dominum pro sponsione ranarum quam condixerat Pharaoni.
Exodus 8 13 Fecitque Dominus juxta verbum Moysi : et mortuæ sunt ranæ de domibus, et de villis, et de agris.
Exodus 8 14 Congregaveruntque eas in immensos aggeres, et computruit terra.
Exodus 8 15 Videns autem Pharao quod data esset requies, ingravavit cor suum, et non audivit eos, sicut præceperat Dominus.
Exodus 8 16 Dixitque Dominus ad Moysen : Loquere ad Aaron : Extende virgam tuam, et percute pulverem terræ : et sint sciniphes in universa terra Ægypti.
Exodus 8 17 Feceruntque ita. Et extendit Aaron manum, virgam tenens : percussitque pulverem terræ, et facti sunt sciniphes in hominibus, et in jumentis : omnis pulvis terræ versus est in sciniphes per totam terram Ægypti.
Exodus 8 18 Feceruntque similiter malefici incantationibus suis, ut educerent sciniphes, et non potuerunt : erantque sciniphes tam in hominibus quam in jumentis.
Exodus 8 19 Et dixerunt malefici ad Pharaonem : Digitus Dei est hic ; induratumque est cor Pharaonis, et non audivit eos sicut præceperat Dominus.
Exodus 8 20 Dixit quoque Dominus ad Moysen : Consurge diluculo, et sta coram Pharaone : egredietur enim ad aquas : et dices ad eum : Hæc dicit Dominus : Dimitte populum meum ut sacrificet mihi.
Exodus 8 21 Quod si non dimiseris eum, ecce ego immittam in te, et in servos tuos, et in populum tuum, et in domos tuas, omne genus muscarum : et implebuntur domus Ægyptiorum muscis diversi generis, et universa terra in qua fuerint.
Exodus 8 22 Faciamque mirabilem in die illa terram Gessen, in qua populus meus est, ut non sint ibi muscæ : et scias quoniam ego Dominus in medio terræ.
Exodus 8 23 Ponamque divisionem inter populum meum et populum tuum : cras erit signum istud.
Exodus 8 24 Fecitque Dominus ita. Et venit musca gravissima in domos Pharaonis et servorum ejus, et in omnem terram Ægypti : corruptaque est terra ab hujuscemodi muscis.
Exodus 8 25 Vocavitque Pharao Moysen et Aaron, et ait eis : Ite et sacrificate Deo vestro in terra hac.
Exodus 8 26 Et ait Moyses : Non potest ita fieri : abominationes enim Ægyptiorum immolabimus Domino Deo nostro : quod si mactaverimus ea quæ colunt Ægyptii coram eis, lapidibus nos obruent.
Exodus 8 27 Viam trium dierum pergemus in solitudinem : et sacrificabimus Domino Deo nostro, sicut præcepit nobis.
Exodus 8 28 Dixitque Pharao : Ego dimittam vos ut sacrificetis Domino Deo vestro in deserto : verumtamen longius ne abeatis, rogate pro me.
Exodus 8 29 At ait Moyses : Egressus a te, orabo Dominum : et recedet musca a Pharaone, et a servis suis, et a populo ejus cras : verumtamen noli ultra fallere, ut non dimittas populum sacrificare Domino.
Exodus 8 30 Egressusque Moyses a Pharaone, oravit Dominum.
Exodus 8 31 Qui fecit juxta verbum illius, et abstulit muscas a Pharaone, et a servis suis, et a populo ejus : non superfuit ne una quidem.
Exodus 8 32 Et ingravatum est cor Pharaonis, ita ut nec hac quidem vice dimitteret populum.
Exodus 9 1 Dixit autem Dominus ad Moysen : Ingredere ad Pharaonem, et loquere ad eum : Hæc dicit Dominus Deus Hebræorum : Dimitte populum meum ut sacrificet mihi.
Exodus 9 2 Quod si adhuc renuis, et retines eos,
Exodus 9 3 ecce manus mea erit super agros tuos, et super equos, et asinos, et camelos, et boves, et oves, pestis valde gravis.
Exodus 9 4 Et faciet Dominus mirabile inter possessiones Israël et possessiones Ægyptiorum, ut nihil omnino pereat ex eis quæ pertinent ad filios Israël.
Exodus 9 5 Constituitque Dominus tempus, dicens : Cras faciet Dominus verbum istud in terra.
Exodus 9 6 Fecit ergo Dominus verbum hoc altera die : mortuaque sunt omnia animantia Ægyptiorum ; de animalibus vero filiorum Israël, nihil omnino periit.
Exodus 9 7 Et misit Pharao ad videndum : nec erat quidquam mortuum de his quæ possidebat Israël. Ingravatumque est cor Pharaonis, et non dimisit populum.
Exodus 9 8 Et dixit Dominus ad Moysen et Aaron : Tollite plenas manus cineris de camino, et spargat illum Moyses in cælum coram Pharaone.
Exodus 9 9 Sitque pulvis super omnem terram Ægypti : erunt enim in hominibus et jumentis ulcera, et vesicæ turgentes in universa terra Ægypti.
Exodus 9 10 Tuleruntque cinerem de camino, et steterunt coram Pharaone, et sparsit illum Moyses in cælum : factaque sunt ulcera vesicarum turgentium in hominibus et jumentis :
Exodus 9 11 nec poterant malefici stare coram Moyse propter ulcera quæ in illis erant, et in omni terra Ægypti.
Exodus 9 12 Induravitque Dominus cor Pharaonis, et non audivit eos, sicut locutus est Dominus ad Moysen.
Exodus 9 13 Dixitque Dominus ad Moysen : Mane consurge, et sta coram Pharaone, et dices ad eum : Hæc dicit Dominus Deus Hebræorum : Dimitte populum meum ut sacrificet mihi.
Exodus 9 14 Quia in hac vice mittam omnes plagas meas super cor tuum, et super servos tuos, et super populum tuum : ut scias quod non sit similis mei in omni terra.
Exodus 9 15 Nunc enim extendens manum percutiam te, et populum tuum peste, peribisque de terra.
Exodus 9 16 Idcirco autem posui te, ut ostendam in te fortitudinem meam, et narretur nomen meum in omni terra.
Exodus 9 17 Adhuc retines populum meum, et non vis dimittere eum ?
Exodus 9 18 En pluam cras hac ipsa hora grandinem multam nimis, qualis non fuit in Ægypto a die qua fundata est, usque in præsens tempus.
Exodus 9 19 Mitte ergo jam nunc, et congrega jumenta tua, et omnia quæ habes in agro : homines enim, et jumenta, et universa quæ inventa fuerint foris, nec congregata de agris, cecideritque super ea grando, morientur.
Exodus 9 20 Qui timuit verbum Domini de servis Pharaonis, facit confugere servos suos et jumenta in domos :
Exodus 9 21 qui autem neglexit sermonem Domini, dimisit servos suos et jumenta in agris.
Exodus 9 22 Et dixit Dominus ad Moysen : Extende manum tuam in cælum, ut fiat grando in universa terra Ægypti super homines, et super jumenta, et super omnem herbam agri in terra Ægypti.
Exodus 9 23 Extenditque Moyses virgam in cælum, et Dominus dedit tonitrua, et grandinem, ac discurrentia fulgura super terram : pluitque Dominus grandinem super terram Ægypti.
Exodus 9 24 Et grando et ignis mista pariter ferebantur : tantæque fuit magnitudinis, quanta ante numquam apparuit in universa terra Ægypti ex quo gens illa condita est.
Exodus 9 25 Et percussit grando in omni terra Ægypti cuncta quæ fuerunt in agris, ab homine usque ad jumentum : cunctamque herbam agri percussit grando, et omne lignum regionis confregit.
Exodus 9 26 Tantum in terra Gessen, ubi erant filii Israël, grando non cecidit.
Exodus 9 27 Misitque Pharao, et vocavit Moysen et Aaron, dicens ad eos : Peccavi etiam nunc : Dominus justus ; ego et populus meus, impii.
Exodus 9 28 Orate Dominum ut desinant tonitrua Dei, et grando : ut dimittam vos, et nequaquam hic ultra maneatis.
Exodus 9 29 Ait Moyses : Cum egressus fuero de urbe, extendam palmas meas ad Dominum, et cessabunt tonitrua, et grando non erit, ut scias quia Domini est terra :
Exodus 9 30 novi autem quod et tu et servi tui necdum timeatis Dominum Deum.
Exodus 9 31 Linum ergo et hordeum læsum est, eo quod hordeum esset virens, et linum jam folliculos germinaret :
Exodus 9 32 triticum autem et far non sunt læsa, quia serotina erant.
Exodus 9 33 Egressusque Moyses a Pharaone ex urbe, tetendit manus ad Dominum : et cessaverunt tonitrua et grando, nec ultra stillavit pluvia super terram.
Exodus 9 34 Videns autem Pharao quod cessasset pluvia, et grando, et tonitrua, auxit peccatum :
Exodus 9 35 et ingravatum est cor ejus, et servorum illius, et induratum nimis : nec dimisit filios Israël, sicut præceperat Dominus per manum Moysi.
Exodus 10 1 Et dixit Dominus ad Moysen : Egredere ad Pharaonem : ego enim induravi cor ejus, et servorum illius, ut faciam signa mea hæc in eo :
Exodus 10 2 et narres in auribus filii tui, et nepotum tuorum, quoties contriverim Ægyptios, et signa mea fecerim in eis : et sciatis quia ego Dominus.
Exodus 10 3 Introierunt ergo Moyses et Aaron ad Pharaonem, et dixerunt ei : Hæc dicit Dominus Deus Hebræorum : Usquequo non vis subjici mihi ? dimitte populum meum, ut sacrificet mihi.
Exodus 10 4 Sin autem resistis, et non vis dimittere eum : ecce ego inducam cras locustam in fines tuos :
Exodus 10 5 quæ operiat superficiem terræ, ne quidquam ejus appareat, sed comedatur quod residuum fuerit grandini : corrodet enim omnia ligna quæ germinant in agris.
Exodus 10 6 Et implebunt domos tuas, et servorum tuorum, et omnium Ægyptiorum, quantam non viderunt patres tui, et avi, ex quo orti sunt super terram, usque in præsentem diem. Avertitque se, et egressus est a Pharaone.
Exodus 10 7 Dixerunt autem servi Pharaonis ad eum : Usquequo patiemur hoc scandalum ? dimitte homines, ut sacrificent Domino Deo suo ; nonne vides quod perierit Ægyptus ?
Exodus 10 8 Revocaveruntque Moysen et Aaron ad Pharaonem : qui dixit eis : Ite, sacrificate Domino Deo vestro : quinam sunt qui ituri sunt ?
Exodus 10 9 Ait Moyses : Cum parvulis nostris, et senioribus pergemus, cum filiis et filiabus, cum ovibus et armentis : est enim solemnitas Domini Dei nostri.
Exodus 10 10 Et respondit Pharao : Sic Dominus sit vobiscum, quomodo ego dimittam vos, et parvulos vestros, cui dubium est quod pessime cogitetis ?
Exodus 10 11 non fiet ita, sed ite tantum viri, et sacrificate Domino : hoc enim et ipsi petistis. Statimque ejecti sunt de conspectu Pharaonis.
Exodus 10 12 Dixit autem Dominus ad Moysen : Extende manum tuam super terram Ægypti ad locustam, ut ascendat super eam, et devoret omnem herbam quæ residua fuerit grandini.
Exodus 10 13 Et extendit Moyses virgam super terram Ægypti : et Dominus induxit ventum urentem tota die illa et nocte : et mane facto, ventus urens levavit locustas.
Exodus 10 14 Quæ ascenderunt super universam terram Ægypti : et sederunt in cunctis finibus Ægyptiorum innumerabiles, quales ante illud tempus non fuerant, nec postea futuræ sunt.
Exodus 10 15 Operueruntque universam superficiem terræ, vastantes omnia. Devorata est igitur herba terræ, et quidquid pomorum in arboribus fuit, quæ grando dimiserat : nihilque omnino virens relictum est in lignis et in herbis terræ, in cuncta Ægypto.
Exodus 10 16 Quam ob rem festinus Pharao vocavit Moysen et Aaron, et dixit eis : Peccavi in Dominum Deum vestrum, et in vos.
Exodus 10 17 Sed nunc dimittite peccatum mihi etiam hac vice, et rogate Dominum Deum vestrum, ut auferat a me mortem istam.
Exodus 10 18 Egressusque Moyses de conspectu Pharaonis, oravit Dominum.
Exodus 10 19 Qui flare fecit ventum ab occidente vehementissimum, et arreptam locustam projecit in mare Rubrum : non remansit ne una quidem in cunctis finibus Ægypti.
Exodus 10 20 Et induravit Dominus cor Pharaonis, nec dimisit filios Israël.
Exodus 10 21 Dixit autem Dominus ad Moysen : Extende manum tuam in cælum : et sint tenebræ super terram Ægypti tam densæ, ut palpari queant.
Exodus 10 22 Extenditque Moyses manum in cælum : et factæ sunt tenebræ horribiles in universa terra Ægypti tribus diebus.
Exodus 10 23 Nemo vidit fratrem suum, nec movit se de loco in quo erat : ubicumque autem habitabant filii Israël, lux erat.
Exodus 10 24 Vocavitque Pharao Moysen et Aaron, et dixit eis : Ite, sacrificate Domino : oves tantum vestræ et armenta remaneant, parvuli vestri eant vobiscum.
Exodus 10 25 Ait Moyses : Hostias quoque et holocausta dabis nobis, quæ offeramus Domino Deo nostro.
Exodus 10 26 Cuncti greges pergent nobiscum ; non remanebit ex eis ungula : quæ necessaria sunt in cultum Domini Dei nostri : præsertim cum ignoremus quid debeat immolari, donec ad ipsum locum perveniamus.
Exodus 10 27 Induravit autem Dominus cor Pharaonis, et noluit dimittere eos.
Exodus 10 28 Dixitque Pharao ad Moysen : Recede a me, et cave ne ultra videas faciem meam : quocumque die apparueris mihi, morieris.
Exodus 10 29 Respondit Moyses : Ita fiet ut locutus es : non videbo ultra faciem tuam.
Exodus 11 1 Et dixit Dominus ad Moysen : Adhuc una plaga tangam Pharaonem et Ægyptum, et post hæc dimittet vos, et exire compellet.
Exodus 11 2 Dices ergo omni plebi ut postulet vir ab amico suo, et mulier a vicina sua, vasa argentea et aurea.
Exodus 11 3 Dabit autem Dominus gratiam populo suo coram Ægyptiis. Fuitque Moyses vir magnus valde in terra Ægypti coram servis Pharaonis et omni populo.
Exodus 11 4 Et ait : Hæc dicit Dominus : Media nocte egrediar in Ægyptum :
Exodus 11 5 et morietur omne primogenitum in terra Ægyptiorum, a primogenito Pharaonis, qui sedet in solio ejus, usque ad primogenitum ancillæ quæ est ad molam, et omnia primogenita jumentorum.
Exodus 11 6 Eritque clamor magnus in universa terra Ægypti, qualis nec ante fuit, nec postea futurus est.
Exodus 11 7 Apud omnes autem filios Israël non mutiet canis ab homine usque ad pecus : ut sciatis quanto miraculo dividat Dominus Ægyptios et Israël.
Exodus 11 8 Descendentque omnes servi tui isti ad me, et adorabunt me, dicentes : Egredere tu, et omnis populus qui subjectus est tibi : post hæc egrediemur.
Exodus 11 9 Et exivit a Pharaone iratus nimis. Dixit autem Dominus ad Moysen : Non audiet vos Pharao ut multa signa fiant in terra Ægypti.
Exodus 11 10 Moyses autem et Aaron fecerunt omnia ostenta, quæ scripta sunt, coram Pharaone. Et induravit Dominus cor Pharaonis, nec dimisit filios Israël de terra sua.
Exodus 12 1 Dixit quoque Dominus ad Moysen et Aaron in terra Ægypti :
Exodus 12 2 Mensis iste, vobis principium mensium : primus erit in mensibus anni.
Exodus 12 3 Loquimini ad universum cœtum filiorum Israël, et dicite eis : Decima die mensis hujus tollat unusquisque agnum per familias et domos suas.
Exodus 12 4 Sin autem minor est numerus ut sufficere possit ad vescendum agnum, assumet vicinum suum qui junctus est domui suæ, juxta numerum animarum quæ sufficere possunt ad esum agni.
Exodus 12 5 Erit autem agnus absque macula, masculus, anniculus : juxta quem ritum tolletis et hædum.
Exodus 12 6 Et servabitis eum usque ad quartamdecimam diem mensis hujus : immolabitque eum universa multitudo filiorum Israël ad vesperam.
Exodus 12 7 Et sument de sanguine ejus, ac ponent super utrumque postem, et in superliminaribus domorum, in quibus comedent illum.
Exodus 12 8 Et edent carnes nocte illa assas igni, et azymos panes cum lactucis agrestibus.
Exodus 12 9 Non comedetis ex eo crudum quid, nec coctum aqua, sed tantum assum igni : caput cum pedibus ejus et intestinis vorabitis.
Exodus 12 10 Nec remanebit quidquam ex eo usque mane ; si quid residuum fuerit, igne comburetis.
Exodus 12 11 Sic autem comedetis illum : renes vestros accingetis, et calceamenta habebitis in pedibus, tenentes baculos in manibus, et comedetis festinanter : est enim Phase (id est, transitus) Domini.
Exodus 12 12 Et transibo per terram Ægypti nocte illa, percutiamque omne primogenitum in terra Ægypti ab homine usque ad pecus : et in cunctis diis Ægypti faciam judicia. Ego Dominus.
Exodus 12 13 Erit autem sanguis vobis in signum in ædibus in quibus eritis : et videbo sanguinem, et transibo vos : nec erit in vobis plaga disperdens quando percussero terram Ægypti.
Exodus 12 14 Habebitis autem hunc diem in monimentum : et celebrabitis eam solemnem Domino in generationibus vestris cultu sempiterno.
Exodus 12 15 Septem diebus azyma comedetis : in die primo non erit fermentum in domibus vestris : quicumque comederit fermentatum, peribit anima illa de Israël, a primo die usque ad diem septimum.
Exodus 12 16 Dies prima erit sancta atque solemnis, et dies septima eadem festivitate venerabilis : nihil operis facietis in eis, exceptis his, quæ ad vescendum pertinent.
Exodus 12 17 Et observabitis azyma : in eadem enim ipsa die educam exercitum vestrum de terra Ægypti, et custodietis diem istum in generationes vestras ritu perpetuo.
Exodus 12 18 Primo mense, quartadecima die mensis ad vesperam, comedetis azyma usque ad diem vigesimam primam ejusdem mensis ad vesperam.
Exodus 12 19 Septem diebus fermentum non invenietur in domibus vestris : qui comederit fermentatum, peribit anima ejus de cœtu Israël, tam de advenis quam de indigenis terræ.
Exodus 12 20 Omne fermentatum non comedetis : in cunctis habitaculis vestris edetis azyma.
Exodus 12 21 Vocavit autem Moyses omnes seniores filiorum Israël, et dixit ad eos : Ite tollentes animal per familias vestras, et immolate Phase.
Exodus 12 22 Fasciculumque hyssopi tingite in sanguine qui est in limine, et aspergite ex eo superliminare, et utrumque postem : nullus vestrum egrediatur ostium domus suæ usque mane.
Exodus 12 23 Transibit enim Dominus percutiens Ægyptios : cumque viderit sanguinem in superliminari, et in utroque poste, transcendet ostium domus, et non sinet percussorem ingredi domos vestras et lædere.
Exodus 12 24 Custodi verbum istud legitimum tibi et filiis tuis usque in æternum.
Exodus 12 25 Cumque introieritis terram, quam Dominus daturus est vobis ut pollicitus est, observabitis cæremonias istas.
Exodus 12 26 Et cum dixerint vobis filii vestri : Quæ est ista religio ?
Exodus 12 27 victima transitus Domini est, quando transivit super domos filiorum Israël in Ægypto, percutiens Ægyptios, et domos nostras liberans. Incurvatusque populus adoravit.
Exodus 12 28 Et egressi filii Israël fecerunt sicut præceperat Dominus Moysi et Aaron.
Exodus 12 29 Factum est autem in noctis medio, percussit Dominus omne primogenitum in terra Ægypti, a primogenito Pharaonis, qui in solio ejus sedebat, usque ad primogenitum captivæ quæ erat in carcere, et omne primogenitum jumentorum.
Exodus 12 30 Surrexitque Pharao nocte, et omnes servi ejus, cunctaque Ægyptus : et ortus est clamor magnus in Ægypto : neque enim erat domus in qua non jaceret mortuus.
Exodus 12 31 Vocatisque Pharao Moyse et Aaron nocte, ait : Surgite et egredimini a populo meo, vos et filii Israël : ite, immolate Domino sicut dicitis.
Exodus 12 32 Oves vestras et armenta assumite ut petieratis, et abeuntes benedicite mihi.
Exodus 12 33 Urgebantque Ægyptii populum de terra exire velociter, dicentes : Omnes moriemur.
Exodus 12 34 Tulit igitur populus conspersam farinam antequam fermentaretur : et ligans in palliis, posuit super humeros suos.
Exodus 12 35 Feceruntque filii Israël sicut præceperat Moyses : et petierunt ab Ægyptiis vasa argentea et aurea, vestemque plurimam.
Exodus 12 36 Dominus autem dedit gratiam populo coram Ægyptiis ut commodarent eis : et spoliaverunt Ægyptios.
Exodus 12 37 Profectique sunt filii Israël de Ramesse in Socoth, sexcenta fere millia peditum virorum, absque parvulis.
Exodus 12 38 Sed et vulgus promiscuum innumerabile ascendit cum eis, oves et armenta et animantia diversi generis multa nimis.
Exodus 12 39 Coxeruntque farinam, quam dudum de Ægypto conspersam tulerant : et fecerunt subcinericios panes azymos : neque enim poterant fermentari, cogentibus exire Ægyptiis, et nullam facere sinentibus moram : nec pulmenti quidquam occurrerat præparare.
Exodus 12 40 Habitatio autem filiorum Israël qua manserunt in Ægypto, fuit quadringentorum triginta annorum.
Exodus 12 41 Quibus expletis, eadem die egressus est omnis exercitus Domini de terra Ægypti.
Exodus 12 42 Nox ista est observabilis Domino, quando eduxit eos de terra Ægypti : hanc observare debent omnes filii Israël in generationibus suis.
Exodus 12 43 Dixitque Dominus ad Moysen et Aaron : Hæc est religio Phase : omnis alienigena non comedet ex eo.
Exodus 12 44 Omnis autem servus emptitius circumcidetur, et sic comedet.
Exodus 12 45 Advena et mercenarius non edent ex eo.
Exodus 12 46 In una domo comedetur, nec efferetis de carnibus ejus foras, nec os illius confringetis.
Exodus 12 47 Omnis cœtus filiorum Israël faciet illud.
Exodus 12 48 Quod si quis peregrinorum in vestram voluerit transire coloniam, et facere Phase Domini, circumcidetur prius omne masculinum ejus, et tunc rite celebrabit : eritque sicut indigena terræ : si quis auem circumcisus non fuerit, non vescetur ex eo.
Exodus 12 49 Eadem lex erit indigenæ et colono qui peregrinatur apud vos.
Exodus 12 50 Feceruntque omnes filii Israël sicut præceperat Dominus Moysi et Aaron.
Exodus 12 51 Et eadem die eduxit Dominus filios Israël de terra Ægypti per turmas suas.
Exodus 13 1 Locutusque est Dominus ad Moysen, dicens :
Exodus 13 2 Sanctifica mihi omne primogenitum quod aperit vulvam in filiis Israël, tam de hominibus quam de jumentis : mea sunt enim omnia.
Exodus 13 3 Et ait Moyses ad populum : Mementote diei hujus in qua egressi estis de Ægypto et de domo servitutis, quoniam in manu forti eduxit vos Dominus de loco isto : ut non comedatis fermentatum panem.
Exodus 13 4 Hodie egredimini mense novarum frugum.
Exodus 13 5 Cumque introduxerit te Dominus in terram Chananæi, et Hethæi, et Amorrhæi, et Hevæi, et Jebusæi, quam juravit patribus tuis ut daret tibi, terram fluentem lacte et melle, celebrabis hunc morem sacrorum mense isto.
Exodus 13 6 Septem diebus vesceris azymis : et in die septimo erit solemnitas Domini.
Exodus 13 7 Azyma comedetis septem diebus : non apparebit apud te aliquid fermentatum, nec in cunctis finibus tuis.
Exodus 13 8 Narrabisque filio tuo in die illo, dicens : Hoc est quod fecit mihi Dominus quando egressus sum de Ægypto.
Exodus 13 9 Et erit quasi signum in manu tua, et quasi monimentum ante oculos tuos : et ut lex Domini semper sit in ore tuo, in manu enim forti eduxit te Dominus de Ægypto.
Exodus 13 10 Custodies hujuscemodi cultum statuto tempore a diebus in dies.
Exodus 13 11 Cumque introduxerit te Dominus in terram Chananæi, sicut juravit tibi et patribus tuis, et dederit tibi eam :
Exodus 13 12 separabis omne quod aperit vulvam Domino, et quod primitivum est in pecoribus tuis : quidquid habueris masculini sexus, consecrabis Domino.
Exodus 13 13 Primogenitum asini mutabis ove : quod si non redemeris, interficies. Omne autem primogenitum hominis de filiis tuis, pretio redimes.
Exodus 13 14 Cumque interrogaverit te filius tuus cras, dicens : Quid est hoc ? respondebis ei : In manu forti eduxit nos Dominus de terra Ægypti, de domo servitutis.
Exodus 13 15 Nam cum induratus esset Pharao, et nollet nos dimittere, occidit Dominus omne primogenitum in terra Ægypti, a primogenito hominis usque ad primogenitum jumentorum : idcirco immolo Domino omne quod aperit vulvam masculini sexus, et omnia primogenita filiorum meorum redimo.
Exodus 13 16 Erit igitur quasi signum in manu tua, et quasi appensum quid, ob recordationem, inter oculos tuos : eo quod in manu forti eduxit nos Dominus de Ægypto.
Exodus 13 17 Igitur cum emisisset Pharao populum, non eos duxit Deus per viam terræ Philisthiim quæ vicina est : reputans ne forte pœniteret eum, si vidisset adversum se bella consurgere, et reverteretur in Ægyptum.
Exodus 13 18 Sed circumduxit per viam deserti, quæ est juxta mare Rubrum : et armati ascenderunt filii Israël de terra Ægypti.
Exodus 13 19 Tulit quoque Moyses ossa Joseph secum : eo quod adjurasset filios Israël, dicens : Visitabit vos Deus ; efferte ossa mea hinc vobiscum.
Exodus 13 20 Profectique de Socoth castrametati sunt in Etham, in extremis finibus solitudinis.
Exodus 13 21 Dominus autem præcedebat eos ad ostendendam viam per diem in columna nubis, et per noctem in columna ignis : ut dux esset itineris utroque tempore.
Exodus 13 22 Numquam defuit columna nubis per diem, nec columna ignis per noctem, coram populo.
Exodus 14 1 Locutusque est autem Dominus ad Moysen, dicens :
Exodus 14 2 Loquere filiis Israël : Reversi castrametentur e regione Phihahiroth, quæ est inter Magdalum et mare contra Beelsephon : in conspectu ejus castra ponetis super mare.
Exodus 14 3 Dicturusque est Pharao super filiis Israël : Coarctati sunt in terra ; conclusit eos desertum.
Exodus 14 4 Et indurabo cor ejus, ac persequetur vos : et glorificabor in Pharaone, et in omni exercitu ejus ; scientque Ægyptii quia ego sum Dominus. Feceruntque ita.
Exodus 14 5 Et nuntiatum est regi Ægyptiorum quod fugisset populus : immutatumque est cor Pharaonis et servorum ejus super populo, et dixerunt : Quid voluimus facere ut dimitteremus Israël, ne serviret nobis ?
Exodus 14 6 Junxit ergo currum, et omnem populum suum assumpsit secum.
Exodus 14 7 Tulitque sexcentos currus electos, et quidquid in Ægypto curruum fuit : et duces totius exercitus.
Exodus 14 8 Induravitque Dominus cor Pharaonis regis Ægypti, et persecutus est filios Israël : at illi egressi sunt in manu excelsa.
Exodus 14 9 Cumque persequerentur Ægyptii vestigia præcedentium, repererunt eos in castris super mare : omnis equitatus et currus Pharaonis, et universus exercitus, erant in Phihahiroth contra Beelsephon.
Exodus 14 10 Cumque appropinquasset Pharao, levantes filii Israël oculos, viderunt Ægyptios post se, et timuerunt valde : clamaveruntque ad Dominum,
Exodus 14 11 et dixerunt ad Moysen : Forsitan non erant sepulchra in Ægypto, ideo tulisti nos ut moreremur in solitudine : quid hoc facere voluisti, ut educeres nos ex Ægypto ?
Exodus 14 12 nonne iste est sermo, quem loquebamur ad te in Ægypto, dicentes : Recede a nobis, ut serviamus Ægyptiis ? multo enim melius erat servire eis, quam mori in solitudine.
Exodus 14 13 Et ait Moyses ad populum : Nolite timere : state, et videte magnalia Domini quæ facturus est hodie : Ægyptios enim, quos nunc videtis, nequaquam ultra videbitis usque in sempiternum.
Exodus 14 14 Dominus pugnabit pro vobis, et vos tacebitis.
Exodus 14 15 Dixitque Dominus ad Moysen : Quid clamas ad me ? loquere filiis Israël ut proficiscantur.
Exodus 14 16 Tu autem eleva virgam tuam, et extende manum tuam super mare, et divide illud : ut gradiantur filii Israël in medio mari per siccum.
Exodus 14 17 Ego autem indurabo cor Ægyptiorum ut persequantur vos : et glorificabor in Pharaone, et in omni exercitu ejus, et in curribus et in equitibus illius.
Exodus 14 18 Et scient Ægyptii quia ego sum Dominus cum glorificatus fuero in Pharaone, et in curribus atque in equitibus ejus.
Exodus 14 19 Tollensque se angelus Dei, qui præcedebat castra Israël, abiit post eos : et cum eo pariter columna nubis, priora dimittens, post tergum
Exodus 14 20 stetit, inter castra Ægyptiorum et castra Israël : et erat nubes tenebrosa, et illuminans noctem, ita ut ad se invicem toto noctis tempore accedere non valerent.
Exodus 14 21 Cumque extendisset Moyses manum super mare, abstulit illud Dominus flante vento vehementi et urente tota nocte, et vertit in siccum : divisaque est aqua.
Exodus 14 22 Et ingressi sunt filii Israël per medium sicci maris : erat enim aqua quasi murus a dextra eorum et læva.
Exodus 14 23 Persequentesque Ægyptii ingressi sunt post eos, et omnis equitatus Pharaonis, currus ejus et equites per medium maris.
Exodus 14 24 Jamque advenerat vigilia matutina, et ecce respiciens Dominus super castra Ægyptiorum per columnam ignis et nubis, interfecit exercitum eorum,
Exodus 14 25 et subvertit rotas curruum, ferebanturque in profundum. Dixerunt ergo Ægyptii : Fugiamus Israëlem : Dominus enim pugnat pro eis contra nos.
Exodus 14 26 Et ait Dominus ad Moysen : Extende manum tuam super mare, ut revertantur aquæ ad Ægyptios super currus et equites eorum.
Exodus 14 27 Cumque extendisset Moyses manum contra mare, reversum est primo diluculo ad priorem locum : fugientibusque Ægyptiis occurrerunt aquæ, et involvit eos Dominus in mediis fluctibus.
Exodus 14 28 Reversæque sunt aquæ, et operuerunt currus et equites cuncti exercitus Pharaonis, qui sequentes ingressi fuerant mare : nec unus quidem superfuit ex eis.
Exodus 14 29 Filii autem Israël perrexerunt per medium sicci maris, et aquæ eis erant quasi pro muro a dextris et a sinistris :
Exodus 14 30 liberavitque Dominus in die illa Israël de manu Ægyptiorum.
Exodus 14 31 Et viderunt Ægyptios mortuos super littus maris, et manum magnam quam exercuerat Dominus contra eos : timuitque populus Dominum, et crediderunt Domino, et Moysi servo ejus.
Exodus 15 1 Tunc cecinit Moyses et filii Israël carmen hoc Domino, et dixerunt : Cantemus Domino : gloriose enim magnificatus est, equum et ascensorem dejecit in mare.
Exodus 15 2 Fortitudo mea, et laus mea Dominus, et factus est mihi in salutem : iste Deus meus, et glorificabo eum : Deus patris mei, et exaltabo eum.
Exodus 15 3 Dominus quasi vir pugnator, Omnipotens nomen ejus,
Exodus 15 4 currus Pharaonis et exercitum ejus projecit in mare : electi principes ejus submersi sunt in mari Rubro.
Exodus 15 5 Abyssi operuerunt eos ; descenderunt in profundum quasi lapis.
Exodus 15 6 Dextera tua, Domine, magnificata est in fortitudine : dextera tua, Domine, percussit inimicum.
Exodus 15 7 Et in multitudine gloriæ tuæ deposuisti adversarios tuos : misisti iram tuam, quæ devoravit eos sicut stipulam.
Exodus 15 8 Et in spiritu furoris tui congregatæ sunt aquæ : stetit unda fluens, congregata sunt abyssi in medio mari.
Exodus 15 9 Dixit inimicus : Persequar et comprehendam, dividam spolia, implebitur anima mea : evaginabo gladium meum, interficiet eos manus mea.
Exodus 15 10 Flavit spiritus tuus, et operuit eos mare : submersi sunt quasi plumbum in aquis vehementibus.
Exodus 15 11 Quis similis tui in fortibus, Domine ? quis similis tui, magnificus in sanctitate, terribilis atque laudabilis, faciens mirabilia ?
Exodus 15 12 Extendisti manum tuam, et devoravit eos terra.
Exodus 15 13 Dux fuisti in misericordia tua populo quem redemisti : et portasti eum in fortitudine tua, ad habitaculum sanctum tuum.
Exodus 15 14 Ascenderunt populi, et irati sunt : dolores obtinuerunt habitatores Philisthiim.
Exodus 15 15 Tunc conturbati sunt principes Edom, robustos Moab obtinuit tremor : obriguerunt omnes habitatores Chanaan.
Exodus 15 16 Irruat super eos formido et pavor, in magnitudine brachii tui : fiant immobiles quasi lapis, donec pertranseat populus tuus, Domine, donec pertranseat populus tuus iste, quem possedisti.
Exodus 15 17 Introduces eos, et plantabis in monte hæreditatis tuæ, firmissimo habitaculo tuo quod operatus es, Domine : sanctuarium tuum, Domine, quod firmaverunt manus tuæ.
Exodus 15 18 Dominus regnabit in æternum et ultra.
Exodus 15 19 Ingressus est enim eques Pharao cum curribus et equitibus ejus in mare : et reduxit super eos Dominus aquas maris : filii autem Israël ambulaverunt per siccum in medio ejus.
Exodus 15 20 Sumpsit ergo Maria prophetissa, soror Aaron, tympanum in manu sua : egressæque sunt omnes mulieres post eam cum tympanis et choris,
Exodus 15 21 quibus præcinebat, dicens : Cantemus Domino, gloriose enim magnificatus est : equum et ascensorem ejus dejecit in mare.
Exodus 15 22 Tulit autem Moyses Israël de mari Rubro, et egressi sunt in desertum Sur : ambulaveruntque tribus diebus per solitudinem, et non inveniebant aquam.
Exodus 15 23 Et venerunt in Mara, nec poterant bibere aquas de Mara, eo quod essent amaræ : unde et congruum loco nomen imposuit, vocans illum Mara, id est, amaritudinem.
Exodus 15 24 Et murmuravit populus contra Moysen, dicens : Quid bibemus ?
Exodus 15 25 At ille clamavit ad Dominum, qui ostendit ei lignum : quod cum misisset in aquas, in dulcedinem versæ sunt : ibi constituit ei præcepta, atque judicia, et ibi tentavit eum,
Exodus 15 26 dicens : Si audieris vocem Domini Dei tui, et quod rectum est coram eo feceris, et obedieris mandatis ejus, custodierisque omnia præcepta illius, cunctum languorem, quem posui in Ægypto, non inducam super te : ego enim Dominus sanator tuus.
Exodus 15 27 Venerunt autem in Elim filii Israël, ubi erant duodecim fontes aquarum, et septuaginta palmæ : et castrametati sunt juxta aquas.
Exodus 16 1 Profectique sunt de Elim, et venit omnis multitudo filiorum Israël in desertum Sin, quod est inter Elim et Sinai, quintodecimo die mensis secundi, postquam egressi sunt de terra Ægypti.
Exodus 16 2 Et murmuravit omnis congregatio filiorum Israël contra Moysen et Aaron in solitudine.
Exodus 16 3 Dixeruntque filii Israël ad eos : Utinam mortui essemus per manum Domini in terra Ægypti, quando sedebamus super ollas carnium, et comedebamus panem in saturitate : cur eduxistis nos in desertum istud, ut occideretis omnem multitudinem fame ?
Exodus 16 4 Dixit autem Dominus ad Moysen : Ecce ego pluam vobis panes de cælo : egrediatur populus, et colligat quæ sufficiunt per singulos dies : ut tentem eum utrum ambulet in lege mea, an non.
Exodus 16 5 Die autem sexto parent quod inferant : et sit duplum quam colligere solebant per singulos dies.
Exodus 16 6 Dixeruntque Moyses et Aaron ad omnes filios Israël : Vespere scietis quod Dominus eduxerit vos de terra Ægypti,
Exodus 16 7 et mane videbitis gloriam Domini : audivit enim murmur vestrum contra Dominum : nos vero quid sumus, quia mussitastis contra nos ?
Exodus 16 8 Et ait Moyses : Dabit vobis Dominus vespere carnes edere, et mane panes in saturitate : eo quod audierit murmurationes vestras quibus murmurati estis contra eum : nos enim quid sumus ? nec contra nos est murmur vestrum, sed contra Dominum.
Exodus 16 9 Dixit quoque Moyses ad Aaron : Dic universæ congregationi filiorum Israël : Accedite coram Domino : audivit enim murmur vestrum.
Exodus 16 10 Cumque loqueretur Aaron ad omnem cœtum filiorum Israël, respexerunt ad solitudinem : et ecce gloria Domini apparuit in nube.
Exodus 16 11 Locutus est autem Dominus ad Moysen, dicens :
Exodus 16 12 Audivi murmurationes filiorum Israël. Loquere ad eos : Vespere comedetis carnes, et mane saturabimini panibus : scietisque quod ego sum Dominus Deus vester.
Exodus 16 13 Factum est ergo vespere, et ascendens coturnix, cooperuit castra : mane quoque ros jacuit per circuitum castrorum.
Exodus 16 14 Cumque operuisset superficiem terræ, apparuit in solitudine minutum, et quasi pilo tusum in similitudinem pruinæ super terram.
Exodus 16 15 Quod cum vidissent filii Israël, dixerunt ad invicem : Manhu ? quod significat : Quid est hoc ? ignorabant enim quid esset. Quibus ait Moyses : Iste est panis quem Dominus dedit vobis ad vescendum.
Exodus 16 16 Hic est sermo, quem præcepit Dominus : Colligat unusquisque ex eo quantum sufficit ad vescendum : gomor per singula capita, juxta numerum animarum vestrarum quæ habitant in tabernaculo sic tolletis.
Exodus 16 17 Feceruntque ita filii Israël : et collegerunt, alius plus, alius minus.
Exodus 16 18 Et mensi sunt ad mensuram gomor : nec qui plus collegerat, habuit amplius : nec qui minus paraverat, reperit minus : sed singuli juxta id quod edere poterant, congregaverunt.
Exodus 16 19 Dixitque Moyses ad eos : Nullus relinquat ex eo in mane.
Exodus 16 20 Qui non audierunt eum, sed dimiserunt quidam ex eis usque mane, et scatere cœpit vermibus, atque computruit : et iratus est contra eos Moyses.
Exodus 16 21 Colligebant autem mane singuli, quantum sufficere poterat ad vescendum : cumque incaluisset sol, liquefiebat.
Exodus 16 22 In die autem sexta collegerunt cibos duplices, id est, duo gomor per singulos homines : venerunt autem omnes principes multitudinis, et narraverunt Moysi.
Exodus 16 23 Qui ait eis : Hoc est quod locutus est Dominus : Requies sabbati sanctificata est Domino cras : quodcumque operandum est, facite, et quæ coquenda sunt coquite : quidquid autem reliquum fuerit, reponite usque in mane.
Exodus 16 24 Feceruntque ita ut præceperat Moyses, et non computruit, neque vermis inventus est in eo.
Exodus 16 25 Dixitque Moyses : Comedite illud hodie, quia sabbatum est Domini : non invenietur hodie in agro.
Exodus 16 26 Sex diebus colligite : in die autem septimo sabbatum est Domini, idcirco non invenietur.
Exodus 16 27 Venitque septima dies : et egressi de populo ut colligerent, non invenerunt.
Exodus 16 28 Dixit autem Dominus ad Moysen : Usquequo non vultis custodire mandata mea et legem meam ?
Exodus 16 29 videte quod Dominus dederit vobis sabbatum, et propter hoc die sexta tribuit vobis cibos duplices : maneat unusquisque apud semetipsum ; nullus egrediatur de loco suo die septimo.
Exodus 16 30 Et sabbatizavit populus die septimo.
Exodus 16 31 Appellavitque domus Israël nomen ejus Man : quod erat quasi semen coriandri album, gustusque ejus quasi similæ cum melle.
Exodus 16 32 Dixit autem Moyses : Iste est sermo, quem præcepit Dominus : Imple gomor ex eo, et custodiatur in futuras retro generationes : ut noverint panem, quo alui vos in solitudine, quando educti estis de terra Ægypti.
Exodus 16 33 Dixitque Moyses ad Aaron : Sume vas unum, et mitte ibi man, quantum potest capere gomor, et repone coram Domino ad servandum in generationes vestras,
Exodus 16 34 sicut præcepit Dominus Moysi. Posuitque illud Aaron in tabernaculo reservandum.
Exodus 16 35 Filii autem Israël comederunt man quadraginta annis, donec venirent in terram habitabilem : hoc cibo aliti sunt, usquequo tangerent fines terræ Chanaan.
Exodus 16 36 Gomor autem decima pars est ephi.
Exodus 17 1 Igitur profecta omnis multitudo filiorum Israël de deserto Sin per mansiones suas, juxta sermonem Domini, castrametati sunt in Raphidim, ubi non erat aqua ad bibendum populo.
Exodus 17 2 Qui jurgatus contra Moysen, ait : Da nobis aquam, ut bibamus. Quibus respondit Moyses : Quid jurgamini contra me ? cur tentatis Dominum ?
Exodus 17 3 Sitivit ergo ibi populus præ aquæ penuria, et murmuravit contra Moysen, dicens : Cur fecisti nos exire de Ægypto, ut occideres nos, et liberos nostros, ac jumenta siti ?
Exodus 17 4 Clamavit autem Moyses ad Dominum, dicens : Quid faciam populo huic ? adhuc paululum, et lapidabit me.
Exodus 17 5 Et ait Dominus ad Moysen : Antecede populum, et sume tecum de senioribus Israël : et virgam qua percussisti fluvium, tolle in manu tua, et vade.
Exodus 17 6 En ego stabo ibi coram te, supra petram Horeb : percutiesque petram, et exibit ex ea aqua, ut bibat populus. Fecit Moyses ita coram senioribus Israël :
Exodus 17 7 et vocavit nomen loci illius, Tentatio, propter jurgium filiorum Israël, et quia tentaverunt Dominum, dicentes : Estne Dominus in nobis, an non ?
Exodus 17 8 Venit autem Amalec, et pugnabat contra Israël in Raphidim.
Exodus 17 9 Dixitque Moyses ad Josue : Elige viros : et egressus, pugna contra Amalec : cras ego stabo in vertice collis, habens virgam Dei in manu mea.
Exodus 17 10 Fecit Josue ut locutus erat Moyses, et pugnavit contra Amalec : Moyses autem et Aaron et Hur ascenderunt super verticem collis.
Exodus 17 11 Cumque levaret Moyses manus, vincebat Israël : sin autem paululum remisisset, superabat Amalec.
Exodus 17 12 Manus autem Moysi erant graves : sumentes igitur lapidem, posuerunt subter eum, in quo sedit : Aaron autem et Hur sustentabant manus ejus ex utraque parte. Et factum est ut manus illius non lassarentur usque ad occasum solis.
Exodus 17 13 Fugavitque Josue Amalec, et populum ejus in ore gladii.
Exodus 17 14 Dixit autem Dominus ad Moysen : Scribe hoc ob monimentum in libro, et trade auribus Josue : delebo enim memoriam Amalec sub cælo.
Exodus 17 15 Ædificavitque Moyses altare : et vocavit nomen ejus, Dominus exaltatio mea, dicens :
Exodus 17 16 Quia manus solii Domini, et bellum Domini erit contra Amalec, a generatione in generationem.
Exodus 18 1 Cumque audisset Jethro, sacerdos Madian, cognatus Moysi, omnia quæ fecerat Deus Moysi, et Israëli populo suo, et quod eduxisset Dominus Israël de Ægypto,
Exodus 18 2 tulit Sephoram uxorem Moysi quam remiserat,
Exodus 18 3 et duos filios ejus : quorum unus vocabatur Gersam, dicente patre : Advena fui in terra aliena ;
Exodus 18 4 alter vero Eliezer : Deus enim, ait, patris mei adjutor meus, et eruit me de gladio Pharaonis.
Exodus 18 5 Venit ergo Jethro cognatus Moysi, et filii ejus, et uxor ejus ad Moysen in desertum, ubi erat castrametatus juxta montem Dei.
Exodus 18 6 Et mandavit Moysi, dicens : Ego Jethro cognatus tuus venio ad te, et uxor tua, et duo filii cum ea.
Exodus 18 7 Qui egressus in occursum cognati sui, adoravit, et osculatus est eum : salutaveruntque se mutuo verbis pacificis. Cumque intrasset tabernaculum,
Exodus 18 8 narravit Moyses cognato suo cuncta quæ fecerat Dominus Pharaoni et Ægyptiis propter Israël : universumque laborem, qui accidisset eis in itinere, et quod liberaverat eos Dominus.
Exodus 18 9 Lætatusque est Jethro super omnibus bonis, quæ fecerat Dominus Israëli, eo quod eruisset eum de manu Ægyptiorum.
Exodus 18 10 Et ait : Benedictus Dominus, qui liberavit vos de manu Ægyptiorum, et de manu Pharaonis ; qui eruit populum suum de manu Ægypti.
Exodus 18 11 Nunc cognovi, quia magnus Dominus super omnes deos : eo quod superbe egerint contra illos.
Exodus 18 12 Obtulit ergo Jethro cognatus Moysi holocausta et hostias Deo : veneruntque Aaron et omnes seniores Israël, ut comederent panem cum eo coram Deo.
Exodus 18 13 Altera autem die sedit Moyses ut judicaret populum, qui assistebat Moysi a mane usque ad vesperam.
Exodus 18 14 Quod cum vidisset cognatus ejus, omnia scilicet quæ agebat in populo, ait : Quid est hoc quod facis in plebe ? cur solus sedes, et omnis populus præstolatur de mane usque ad vesperam ?
Exodus 18 15 Cui respondit Moyses : Venit ad me populus quærens sententiam Dei :
Exodus 18 16 cumque acciderit eis aliqua disceptatio, veniunt ad me ut judicem inter eos, et ostendam præcepta Dei, et leges ejus.
Exodus 18 17 At ille : Non bonam, inquit, rem facis.
Exodus 18 18 Stulto labore consumeris et tu, et populus iste qui tecum est : ultra vires tuas est negotium ; solus illud non poteris sustinere.
Exodus 18 19 Sed audi verba mea atque consilia, et erit Deus tecum. Esto tu populo in his quæ ad Deum pertinent, ut referas quæ dicuntur ad eum :
Exodus 18 20 ostendasque populo cæremonias et ritum colendi, viamque per quam ingredi debeant, et opus quod facere debeant.
Exodus 18 21 Provide autem de omni plebe viros potentes, et timentes Deum, in quibus sit veritas, et qui oderint avaritiam, et constitue ex eis tribunos, et centuriones, et quinquagenarios, et decanos,
Exodus 18 22 qui judicent populum omni tempore : quidquid autem majus fuerit, referant ad te, et ipsi minora tantummodo judicent : leviusque sit tibi, partito in alios onere.
Exodus 18 23 Si hoc feceris, implebis imperium Dei, et præcepta ejus poteris sustentare : et omnis hic populus revertetur ad loca sua cum pace.
Exodus 18 24 Quibus auditis, Moyses fecit omnia quæ ille suggesserat.
Exodus 18 25 Et electis viris strenuis de cuncto Israël, constituit eos principes populi, tribunos, et centuriones, et quinquagenarios, et decanos.
Exodus 18 26 Qui judicabant plebem omni tempore : quidquid autem gravius erat, referebant ad eum, faciliora tantummodo judicantes.
Exodus 18 27 Dimisitque cognatum suum : qui reversus abiit in terram suam.
Exodus 19 1 Mense tertio egressionis Israël de terra Ægypti, in die hac venerunt in solitudinem Sinai.
Exodus 19 2 Nam profecti de Raphidim, et pervenientes usque in desertum Sinai, castrametati sunt in eodem loco, ibique Israël fixit tentoria e regione montis.
Exodus 19 3 Moyses autem ascendit ad Deum : vocavitque eum Dominus de monte, et ait : Hæc dices domui Jacob, et annuntiabis filiis Israël :
Exodus 19 4 Vos ipsi vidistis quæ fecerim Ægyptiis, quomodo portaverim vos super alas aquilarum, et assumpserim mihi.
Exodus 19 5 Si ergo audieritis vocem meam, et custodieritis pactum meum, eritis mihi in peculium de cunctis populis : mea est enim omnis terra :
Exodus 19 6 et vos eritis mihi in regnum sacerdotale, et gens sancta. Hæc sunt verba quæ loqueris ad filios Israël.
Exodus 19 7 Venit Moyses : et convocatis majoribus natu populi, exposuit omnes sermones quos mandaverat Dominus.
Exodus 19 8 Responditque omnis populus simul : Cuncta quæ locutus est Dominus, faciemus. Cumque retulisset Moyses verba populi ad Dominum,
Exodus 19 9 ait ei Dominus : Jam nunc veniam ad te in caligine nubis, ut audiat me populus loquentem ad te, et credat tibi in perpetuum. Nuntiavit ergo Moyses verba populi ad Dominum.
Exodus 19 10 Qui dixit ei : Vade ad populum, et sanctifica illos hodie, et cras, laventque vestimenta sua.
Exodus 19 11 Et sint parati in diem tertium : in die enim tertia descendet Dominus coram omni plebe super montem Sinai.
Exodus 19 12 Constituesque terminos populo per circuitum, et dices ad eos : Cavete ne ascendatis in montem, nec tangatis fines illius : omnis qui tetigerit montem, morte morietur.
Exodus 19 13 Manus non tanget eum, sed lapidibus opprimetur, aut confodietur jaculis : sive jumentum fuerit, sive homo, non vivet : cum cœperit clangere buccina, tunc ascendant in montem.
Exodus 19 14 Descenditque Moyses de monte ad populum, et sanctificavit eum. Cumque lavissent vestimenta sua,
Exodus 19 15 ait ad eos : Estote parati in diem tertium, et ne appropinquetis uxoribus vestris.
Exodus 19 16 Jamque advenerat tertius dies, et mane inclaruerat : et ecce cœperunt audiri tonitrua, ac micare fulgura, et nubes densissima operire montem, clangorque buccinæ vehementius perstrepebat : et timuit populus qui erat in castris.
Exodus 19 17 Cumque eduxisset eos Moyses in occursum Dei de loco castrorum, steterunt ad radices montis.
Exodus 19 18 Totus autem mons Sinai fumabat, eo quod descendisset Dominus super eum in igne : et ascenderet fumus ex eo quasi de fornace, eratque omnis mons terribilis.
Exodus 19 19 Et sonitus buccinæ paulatim crescebat in majus, et prolixius tendebatur : Moyses loquebatur, et Deus respondebat ei.
Exodus 19 20 Descenditque Dominus super montem Sinai in ipso montis vertice, et vocavit Moysen in cacumen ejus. Quo cum ascendisset,
Exodus 19 21 dixit ad eum : Descende, et contestare populum : ne forte velit transcendere terminos ad videndum Dominum, et pereat ex eis plurima multitudo.
Exodus 19 22 Sacerdotes quoque qui accedunt ad Dominum, sanctificentur, ne percutiat eos.
Exodus 19 23 Dixitque Moyses ad Dominum : Non poterit vulgus ascendere in montem Sinai : tu enim testificatus es, et jussisti, dicens : Pone terminos circa montem, et sanctifica illum.
Exodus 19 24 Cui ait Dominus : Vade, descende : ascendesque tu, et Aaron tecum : sacerdotes autem et populus ne transeant terminos, nec ascendant ad Dominum, ne forte interficiat illos.
Exodus 19 25 Descenditque Moyses ad populum, et omnia narravit eis.
Exodus 20 1 Locutusque est Dominus cunctos sermones hos :
Exodus 20 2 Ego sum Dominus Deus tuus, qui eduxi te de terra Ægypti, de domo servitutis.
Exodus 20 3 Non habebis deos alienos coram me.
Exodus 20 4 Non facies tibi sculptile, neque omnem similitudinem quæ est in cælo desuper, et quæ in terra deorsum, nec eorum quæ sunt in aquis sub terra.
Exodus 20 5 Non adorabis ea, neque coles : ego sum Dominus Deus tuus fortis, zelotes, visitans iniquitatem patrum in filios, in tertiam et quartam generationem eorum qui oderunt me :
Exodus 20 6 et faciens misericordiam in millia his qui diligunt me, et custodiunt præcepta mea.
Exodus 20 7 Non assumes nomen Domini Dei tui in vanum : nec enim habebit insontem Dominus eum qui assumpserit nomen Domini Dei sui frustra.
Exodus 20 8 Memento ut diem sabbati sanctifices.
Exodus 20 9 Sex diebus operaberis, et facies omnia opera tua.
Exodus 20 10 Septimo autem die sabbatum Domini Dei tui est : non facies omne opus in eo, tu, et filius tuus et filia tua, servus tuus et ancilla tua, jumentum tuum, et advena qui est intra portas tuas.
Exodus 20 11 Sex enim diebus fecit Dominus cælum et terram, et mare, et omnia quæ in eis sunt, et requievit in die septimo : idcirco benedixit Dominus diei sabbati, et sanctificavit eum.
Exodus 20 12 Honora patrem tuum et matrem tuam, ut sis longævus super terram, quam Dominus Deus tuus dabit tibi.
Exodus 20 13 Non occides.
Exodus 20 14 Non mœchaberis.
Exodus 20 15 Non furtum facies.
Exodus 20 16 Non loqueris contra proximum tuum falsum testimonium.
Exodus 20 17 Non concupisces domum proximi tui, nec desiderabis uxorem ejus, non servum, non ancillam, non bovem, non asinum, nec omnia quæ illius sunt.
Exodus 20 18 Cunctus autem populus videbat voces et lampades, et sonitum buccinæ, montemque fumantem : et perterriti ac pavore concussi, steterunt procul,
Exodus 20 19 dicentes Moysi : Loquere tu nobis, et audiemus : non loquatur nobis Dominus, ne forte moriamur.
Exodus 20 20 Et ait Moyses ad populum : Nolite timere : ut enim probaret vos venit Deus, et ut terror illius esset in vobis, et non peccaretis.
Exodus 20 21 Stetitque populus de longe. Moyses autem accessit ad caliginem in qua erat Deus.
Exodus 20 22 Dixit præterea Dominus ad Moysen : Hæc dices filiis Israël : Vos vidistis quod de cælo locutus sim vobis.
Exodus 20 23 Non facietis deos argenteos, nec deos aureos facietis vobis.
Exodus 20 24 Altare de terra facietis mihi, et offeretis super eo holocausta et pacifica vestra, oves vestras et boves in omni loco in quo memoria fuerit nominis mei : veniam ad te, et benedicam tibi.
Exodus 20 25 Quod si altare lapideum feceris mihi, non ædificabis illud de sectis lapidibus : si enim levaveris cultrum super eo, polluetur.
Exodus 20 26 Non ascendes per gradus ad altare meum, ne reveletur turpitudo tua.
Exodus 21 1 Hæc sunt judicia quæ propones eis.
Exodus 21 2 Si emeris servum hebræum, sex annis serviet tibi : in septimo egredietur liber gratis.
Exodus 21 3 Cum quali veste intraverit, cum tali exeat : si habens uxorem, et uxor egredietur simul.
Exodus 21 4 Sin autem dominus dederit illi uxorem, et pepererit filios et filias : mulier et liberi ejus erunt domini sui, ipse vero exibit cum vestitu suo.
Exodus 21 5 Quod si dixerit servus : Diligo dominum meum et uxorem ac liberos ; non egrediar liber :
Exodus 21 6 offeret eum dominus diis, et applicabitur ad ostium et postes, perforabitque aurem ejus subula : et erit ei servus in sæculum.
Exodus 21 7 Si quis vendiderit filiam suam in famulam, non egredietur sicut ancillæ exire consueverunt.
Exodus 21 8 Si displicuerit oculis domini sui cui tradita fuerat, dimittet eam : populo autem alieno vendendi non habebit potestatem, si spreverit eam.
Exodus 21 9 Sin autem filio suo desponderit eam, juxta morem filiarum faciet illi.
Exodus 21 10 Quod si alteram ei acceperit, providebit puellæ nuptias, et vestimenta, et pretium pudicitiæ non negabit.
Exodus 21 11 Si tria ista non fecerit, egredietur gratis absque pecunia.
Exodus 21 12 Qui percusserit hominem volens occidere, morte moriatur.
Exodus 21 13 Qui autem non est insidiatus, sed Deus illum tradidit in manus ejus, constituam tibi locum in quem fugere debeat.
Exodus 21 14 Si quis per industriam occiderit proximum suum, et per insidias : ab altari meo evelles eum, ut moriatur.
Exodus 21 15 Qui percusserit patrem suum aut matrem, morte moriatur.
Exodus 21 16 Qui furatus fuerit hominem, et vendiderit eum, convictus noxæ, morte moriatur.
Exodus 21 17 Qui maledixerit patri suo, vel matri, morte moriatur.
Exodus 21 18 Si rixati fuerint viri, et percusserit alter proximum suum lapide vel pugno, et ille mortuus non fuerit, sed jacuerit in lectulo :
Exodus 21 19 si surrexerit, et ambulaverit foris super baculum suum, innocens erit qui percusserit, ita tamen ut operas ejus et impensas in medicos restituat.
Exodus 21 20 Qui percusserit servum suum, vel ancillam virga, et mortui fuerint in manibus ejus, criminis reus erit.
Exodus 21 21 Sin autem uno die vel duobus supervixerit, non subjacebit pœnæ, quia pecunia illius est.
Exodus 21 22 Si rixati fuerint viri, et percusserit quis mulierem prægnantem, et abortivum quidem fecerit, sed ipsa vixerit : subjacebit damno quantum maritus mulieris expetierit, et arbitri judicaverint.
Exodus 21 23 Sin autem mors ejus fuerit subsecuta, reddet animam pro anima,
Exodus 21 24 oculum pro oculo, dentem pro dente, manum pro manu, pedem pro pede,
Exodus 21 25 adustionem pro adustione, vulnus pro vulnere, livorem pro livore.
Exodus 21 26 Si percusserit quispiam oculum servi sui aut ancillæ, et luscos eos fecerit, dimittet eos liberos pro oculo quem eruit.
Exodus 21 27 Dentem quoque si excusserit servo vel ancillæ suæ, similiter dimittet eos liberos.
Exodus 21 28 Si bos cornu percusserit virum aut mulierem, et mortui fuerint, lapidibus obruetur : et non comedentur carnes ejus, dominus quoque bovis innocens erit.
Exodus 21 29 Quod si bos cornupeta fuerit ab heri et nudiustertius, et contestati sunt dominum ejus, nec recluserit eum, occideritque virum aut mulierem : et bos lapidibus obruetur, et dominum ejus occident.
Exodus 21 30 Quod si pretium fuerit ei impositum, dabit pro anima sua quidquid fuerit postulatus.
Exodus 21 31 Filium quoque et filiam si cornu percusserit, simili sententiæ subjacebit.
Exodus 21 32 Si servum ancillamque invaserit, triginta siclos argenti domino dabit, bos vero lapidibus opprimetur.
Exodus 21 33 Si quis aperuerit cisternam, et foderit, et non operuerit eam, cecideritque bos aut asinus in eam,
Exodus 21 34 reddet dominus cisternæ pretium jumentorum : quod autem mortuum est, ipsius erit.
Exodus 21 35 Si bos alienus bovem alterius vulneraverit, et ille mortuus fuerit : vendent bovem vivum, et divident pretium, cadaver autem mortui inter se dispertient.
Exodus 21 36 Sin autem sciebat quod bos cornupeta esset ab heri et nudiustertius, et non custodivit eum dominus suus : reddet bovem pro bove, et cadaver integrum accipiet.
Exodus 22 1 Si quis furatus fuerit bovem aut ovem, et occiderit vel vendiderit : quinque boves pro uno bove restituet, et quatuor oves pro una ove.
Exodus 22 2 Si effringens fur domum sive suffodiens fuerit inventus, et accepto vulnere mortuus fuerit, percussor non erit reus sanguinis.
Exodus 22 3 Quod si orto sole hoc fecerit, homicidium perpetravit, et ipse morietur. Si non habuerit quod pro furto reddat, ipse venundabitur.
Exodus 22 4 Si inventum fuerit apud eum quod furatus est, vivens : sive bos, sive asinus, sive ovis, duplum restituet.
Exodus 22 5 Si læserit quispiam agrum vel vineam, et dimiserit jumentum suum ut depascatur aliena : quidquid optimum habuerit in agro suo, vel in vinea, pro damni æstimatione restituet.
Exodus 22 6 Si egressus ignis invenerit spinas, et comprehenderit acervos frugum, sive stantes segetes in agris, reddet damnum qui ignem succenderit.
Exodus 22 7 Si quis commendaverit amico pecuniam aut vas in custodiam, et ab eo, qui susceperat, furto ablata fuerint : si invenitur fur, duplum reddet :
Exodus 22 8 si latet fur, dominus domus applicabitur ad deos, et jurabit quod non extenderit manum in rem proximi sui,
Exodus 22 9 ad perpetrandam fraudem, tam in bove quam in asino, et ove ac vestimento, et quidquid damnum inferre potest : ad deos utriusque causa perveniet, et si illi judicaverit, duplum restituet proximo suo.
Exodus 22 10 Si quis commendaverit proximo suo asinum, bovem, ovem, et omne jumentum ad custodiam, et mortuum fuerit, aut debilitatum, vel captum ab hostibus, nullusque hoc viderit :
Exodus 22 11 jusjurandum erit in medio, quod non extenderit manum ad rem proximi sui : suscipietque dominus juramentum, et ille reddere non cogetur.
Exodus 22 12 Quod si furto ablatum fuerit, restituet damnum domino ;
Exodus 22 13 si comestum a bestia, deferat ad eum quod occisum est, et non restituet.
Exodus 22 14 Qui a proximo suo quidquam horum mutuo postulaverit, et debilitatum aut mortuum fuerit domino non præsente, reddere compelletur.
Exodus 22 15 Quod si impræsentiarum dominus fuerit, non restituet, maxime si conductum venerat pro mercede operis sui.
Exodus 22 16 Si seduxerit quis virginem necdum desponsatam, dormieritque cum ea : dotabit eam, et habebit eam uxorem.
Exodus 22 17 Si pater virginis dare noluerit, reddet pecuniam juxta modum dotis, quam virgines accipere consueverunt.
Exodus 22 18 Maleficos non patieris vivere.
Exodus 22 19 Qui coierit cum jumento, morte moriatur.
Exodus 22 20 Qui immolat diis, occidetur, præterquam Domino soli.
Exodus 22 21 Advenam non contristabis, neque affliges eum : advenæ enim et ipsi fuistis in terra Ægypti.
Exodus 22 22 Viduæ et pupillo non nocebitis.
Exodus 22 23 Si læseritis eos, vociferabuntur ad me, et ego audiam clamorem eorum :
Exodus 22 24 et indignabitur furor meus, percutiamque vos gladio, et erunt uxores vestræ viduæ, et filii vestri pupilli.
Exodus 22 25 Si pecuniam mutuam dederis populo meo pauperi qui habitat tecum, non urgebis eum quasi exactor, nec usuris opprimes.
Exodus 22 26 Si pignus a proximo tuo acceperis vestimentum, ante solis occasum reddes ei.
Exodus 22 27 Ipsum enim est solum, quo operitur, indumentum carnis ejus, nec habet aliud in quo dormiat : si clamaverit ad me, exaudiam eum, quia misericors sum.
Exodus 22 28 Diis non detrahes, et principi populi tui non maledices.
Exodus 22 29 Decimas tuas et primitias tuas non tardabis reddere : primogenitum filiorum tuorum dabis mihi.
Exodus 22 30 De bobus quoque, et ovibus similiter facies : septem diebus sit cum matre sua, die octava reddes illum mihi.
Exodus 22 31 Viri sancti eritis mihi : carnem, quæ a bestiis fuerit prægustata, non comedetis, sed projicietis canibus.
Exodus 23 1 Non suscipies vocem mendacii, nec junges manum tuam ut pro impio dicas falsum testimonium.
Exodus 23 2 Non sequeris turbam ad faciendum malum : nec in judicio, plurimorum acquiesces sententiæ, ut a vero devies.
Exodus 23 3 Pauperis quoque non misereberis in judicio.
Exodus 23 4 Si occurreris bovi inimici tui, aut asino erranti, reduc ad eum.
Exodus 23 5 Si videris asinum odientis te jacere sub onere, non pertransibis, sed sublevabis cum eo.
Exodus 23 6 Non declinabis in judicium pauperis.
Exodus 23 7 Mendacium fugies. Insontem et justum non occides : quia aversor impium.
Exodus 23 8 Nec accipies munera, quæ etiam excæcant prudentes, et subvertunt verba justorum.
Exodus 23 9 Peregrino molestus non eris. Scitis enim advenarum animas : quia et ipsi peregrini fuistis in terra Ægypti.
Exodus 23 10 Sex annis seminabis terram tuam, et congregabis fruges ejus :
Exodus 23 11 anno autem septimo dimittes eam, et requiescere facies, ut comedant pauperes populi tui : et quidquid reliquum fuerit, edant bestiæ agri : ita facies in vinea et in oliveto tuo.
Exodus 23 12 Sex diebus operaberis : septimo die cessabis, ut requiescat bos et asinus tuus, et refrigeretur filius ancillæ tuæ, et advena.
Exodus 23 13 Omnia quæ dixi vobis, custodite. Et per nomen externorum deorum non jurabitis, neque audietur ex ore vestro.
Exodus 23 14 Tribus vicibus per singulos annos mihi festa celebrabitis.
Exodus 23 15 Solemnitatem azymorum custodies. Septem diebus comedes azyma, sicut præcepi tibi, tempore mensis novorum, quando egressus es de Ægypto : non apparebis in conspectu meo vacuus.
Exodus 23 16 Et solemnitatem messis primitivorum operis tui, quæcumque seminaveris in agro : solemnitatem quoque in exitu anni, quando congregaveris omnes fruges tuas de agro.
Exodus 23 17 Ter in anno apparebit omne masculinum tuum coram Domino Deo tuo.
Exodus 23 18 Non immolabis super fermento sanguinem victimæ meæ, nec remanebit adeps solemnitatis meæ usque mane.
Exodus 23 19 Primitias frugum terræ tuæ deferes in domum Domini Dei tui. Non coques hædum in lacte matris suæ.
Exodus 23 20 Ecce ego mittam angelum meum, qui præcedat te, et custodiat in via, et introducat in locum quem paravi.
Exodus 23 21 Observa eum, et audi vocem ejus, nec contemnendum putes : quia non dimittet cum peccaveris, et est nomen meum in illo.
Exodus 23 22 Quod si audieris vocem ejus, et feceris omnia quæ loquor, inimicus ero inimicis tuis, et affligam affligentes te.
Exodus 23 23 Præcedetque te angelus meus, et introducet te ad Amorrhæum, et Hethæum, et Pherezæum, Chananæumque, et Hevæum, et Jebusæum, quos ego conteram.
Exodus 23 24 Non adorabis deos eorum, nec coles eos : non facies opera eorum, sed destrues eos, et confringes statuas eorum.
Exodus 23 25 Servietisque Domino Deo vestro, ut benedicam panibus tuis et aquis, et auferam infirmitatem de medio tui.
Exodus 23 26 Non erit infœcunda, nec sterilis in terra tua : numerum dierum tuorum implebo.
Exodus 23 27 Terrorem meum mittam in præcursum tuum, et occidam omnem populum, ad quem ingredieris : cunctorumque inimicorum tuorum coram te terga vertam :
Exodus 23 28 emittens crabrones prius, qui fugabunt Hevæum, et Chananæum, et Hethæum, antequam introëas.
Exodus 23 29 Non ejiciam eos a facie tua anno uno : ne terra in solitudinem redigatur, et crescant contra te bestiæ.
Exodus 23 30 Paulatim expellam eos de conspectu tuo, donec augearis, et possideas terram.
Exodus 23 31 Ponam autem terminos tuos a mari Rubro usque ad mare Palæstinorum, et a deserto usque ad fluvium : tradam in manibus vestris habitatores terræ, et ejiciam eos de conspectu vestro.
Exodus 23 32 Non inibis cum eis fœdus, nec cum diis eorum.
Exodus 23 33 Non habitent in terra tua, ne forte peccare te faciant in me, si servieris diis eorum : quod tibi certe erit in scandalum.
Exodus 24 1 Moysi quoque dixit : Ascende ad Dominum tu, et Aaron, Nadab et Abiu, et septuaginta senes ex Israël, et adorabitis procul.
Exodus 24 2 Solusque Moyses ascendet ad Dominum, et illi non appropinquabunt : nec populus ascendet cum eo.
Exodus 24 3 Venit ergo Moyses et narravit plebi omnia verba Domini, atque judicia : responditque omnis populus una voce : Omnia verba Domini, quæ locutus est, faciemus.
Exodus 24 4 Scripsit autem Moyses universos sermones Domini : et mane consurgens, ædificavit altare ad radices montis, et duodecim titulos per duodecim tribus Israël.
Exodus 24 5 Misitque juvenes de filiis Israël, et obtulerunt holocausta, immolaveruntque victimas pacificas Domino, vitulos.
Exodus 24 6 Tulit itaque Moyses dimidiam partem sanguinis, et misit in crateras : partem autem residuam fudit super altare.
Exodus 24 7 Assumensque volumen fœderis, legit audiente populo : qui dixerunt : Omnia quæ locutus est Dominus, faciemus, et erimus obedientes.
Exodus 24 8 Ille vero sumptum sanguinem respersit in populum, et ait : Hic est sanguis fœderis quod pepigit Dominus vobiscum super cunctis sermonibus his.
Exodus 24 9 Ascenderuntque Moyses et Aaron, Nadab et Abiu, et septuaginta de senioribus Israël :
Exodus 24 10 et viderunt Deum Israël : et sub pedibus ejus quasi opus lapidis sapphirini, et quasi cælum, cum serenum est.
Exodus 24 11 Nec super eos qui procul recesserant de filiis Israël, misit manum suam, videruntque Deum, et comederunt, ac biberunt.
Exodus 24 12 Dixit autem Dominus ad Moysen : Ascende ad me in montem, et esto ibi : daboque tibi tabulas lapideas, et legem, ac mandata quæ scripsi : ut doceas eos.
Exodus 24 13 Surrexerunt Moyses et Josue minister ejus : ascendensque Moyses in montem Dei,
Exodus 24 14 senioribus ait : Expectate hic donec revertamur ad vos. Habetis Aaron et Hur vobiscum : si quid natum fuerit quæstionis, referetis ad eos.
Exodus 24 15 Cumque ascendisset Moyses, operuit nubes montem,
Exodus 24 16 et habitavit gloria Domini super Sinai, tegens illum nube sex diebus : septimo autem die vocavit eum de medio caliginis.
Exodus 24 17 Erat autem species gloriæ Domini quasi ignis ardens super verticem montis in conspectu filiorum Israël.
Exodus 24 18 Ingressusque Moyses medium nebulæ, ascendit in montem : et fuit ibi quadraginta diebus, et quadraginta noctibus.
Exodus 25 1 Locutusque est Dominus ad Moysen, dicens :
Exodus 25 2 Loquere filiis Israël, ut tollant mihi primitias : ab omni homine qui offeret ultroneus, accipietis eas.
Exodus 25 3 Hæc sunt autem quæ accipere debeatis : aurum, et argentum, et æs,
Exodus 25 4 hyacinthum et purpuram, coccumque bis tinctum, et byssum, pilos caprarum,
Exodus 25 5 et pelles arietum rubricatas, pellesque janthinas, et ligna setim :
Exodus 25 6 oleum ad luminaria concinnanda : aromata in unguentum, et thymiamata boni odoris :
Exodus 25 7 lapides onychinos, et gemmas ad ornandum ephod, ac rationale.
Exodus 25 8 Facientque mihi sanctuarium, et habitabo in medio eorum :
Exodus 25 9 juxta omnem similitudinem tabernaculi quod ostendam tibi, et omnium vasorum in cultum ejus. Sicque facietis illud :
Exodus 25 10 arcam de lignis setim compingite, cujus longitudo habeat duos et semis cubitos : latitudo, cubitum et dimidium : altitudo, cubitum similiter ac semissem.
Exodus 25 11 Et deaurabis eam auro mundissimo intus et foris : faciesque supra, coronam auream per circuitum :
Exodus 25 12 et quatuor circulos aureos, quos pones per quatuor arcæ angulos : duo circuli sint in latere uno, et duo in altero.
Exodus 25 13 Facies quoque vectes de lignis setim, et operies eos auro.
Exodus 25 14 Inducesque per circulos qui sunt in arcæ lateribus, ut portetur in eis :
Exodus 25 15 qui semper erunt in circulis, nec umquam extrahentur ab eis.
Exodus 25 16 Ponesque in arca testificationem quam dabo tibi.
Exodus 25 17 Facies et propitiatorium de auro mundissimo : duos cubitos et dimidium tenebit longitudo ejus, et cubitum ac semissem latitudo.
Exodus 25 18 Duos quoque cherubim aureos et productiles facies, ex utraque parte oraculi.
Exodus 25 19 Cherub unus sit in latere uno, et alter in altero.
Exodus 25 20 Utrumque latus propitiatorii tegant expandentes alas, et operientes oraculum, respiciantque se mutuo versis vultibus in propitiatorium quo operienda est arca,
Exodus 25 21 in qua pones testimonium quod dabo tibi.
Exodus 25 22 Inde præcipiam, et loquar ad te supra propitiatorium, ac de medio duorum cherubim, qui erunt super arcam testimonii, cuncta quæ mandabo per te filiis Israël.
Exodus 25 23 Facies et mensam de lignis setim, habentem duos cubitos longitudinis, et in latitudine cubitum, et in altitudine cubitum et semissem.
Exodus 25 24 Et inaurabis eam auro purissimo : faciesque illi labium aureum per circuitum,
Exodus 25 25 et ipsi labio coronam interrasilem altam quatuor digitis : et super illam, alteram coronam aureolam.
Exodus 25 26 Quatuor quoque circulos aureos præparabis, et pones eis in quatuor angulis ejusdem mensæ per singulos pedes.
Exodus 25 27 Subter coronam erunt circuli aurei, ut mittantur vectes per eos, et possit mensa portari.
Exodus 25 28 Ipsos quoque vectes facies de lignis setim, et circumdabis auro ad subvehendam mensam.
Exodus 25 29 Parabis et acetabula, ac phialas, thuribula, et cyathos, in quibus offerenda sunt libamina, ex auro purissimo.
Exodus 25 30 Et pones super mensam panes propositionis in conspectu meo semper.
Exodus 25 31 Facies et candelabrum ductile de auro mundissimo, hastile ejus, et calamos, scyphos, et sphærulas, ac lilia ex ipso procedentia.
Exodus 25 32 Sex calami egredientur de lateribus, tres ex uno latere, et tres ex altero.
Exodus 25 33 Tres scyphi quasi in nucis modum per calamos singulos, sphærulaque simul, et lilium : et tres similiter scyphi instar nucis in calamo altero, sphærulaque simul et lilium. Hoc erit opus sex calamorum, qui producendi sunt de hastili :
Exodus 25 34 in ipso autem candelabro erunt quatuor scyphi in nucis modum, sphærulæque per singulos, et lilia.
Exodus 25 35 Sphærulæ sub duobus calamis per tria loca, qui simul sex fiunt procedentes de hastili uno.
Exodus 25 36 Et sphærulæ igitur et calami ex ipso erunt, universa ductilia de auro purissimo.
Exodus 25 37 Facies et lucernas septem, et pones eas super candelabrum, ut luceant ex adverso.
Exodus 25 38 Emunctoria quoque, et ubi quæ emuncta sunt extinguantur, fiant de auro purissimo.
Exodus 25 39 Omne pondus candelabri cum universis vasis suis habebit talentum auri purissimi.
Exodus 25 40 Inspice, et fac secundum exemplar quod tibi in monte monstratum est.
Exodus 26 1 Tabernaculum vero ita facies : decem cortinas de bysso retorta, et hyacintho, ac purpura, coccoque bis tincto, variatas opere plumario facies.
Exodus 26 2 Longitudo cortinæ unius habebit viginti octo cubitos : latitudo, quatuor cubitorum erit. Unius mensuræ fient universa tentoria.
Exodus 26 3 Quinque cortinæ sibi jungentur mutuo, et aliæ quinque nexu simili cohærebunt.
Exodus 26 4 Ansulas hyacinthinas in lateribus ac summitatibus facies cortinarum, ut possint invicem copulari.
Exodus 26 5 Quinquagenas ansulas cortina habebit in utraque parte, ita insertas ut ansa contra ansam veniat, et altera alteri possit aptari.
Exodus 26 6 Facies et quinquaginta circulos aureos quibus cortinarum vela jungenda sunt, ut unum tabernaculum fiat.
Exodus 26 7 Facies et saga cilicina undecim, ad operiendum tectum tabernaculi.
Exodus 26 8 Longitudo sagi unius habebit triginta cubitos, et latitudo, quatuor : æqua erit mensura sagorum omnium.
Exodus 26 9 E quibus quinque junges seorsum, et sex sibi mutuo copulabis, ita ut sextum sagum in fronte tecti duplices.
Exodus 26 10 Facies et quinquaginta ansas in ora sagi unius, ut conjungi cum altero queat, et quinquaginta ansas in ora sagi alterius, ut cum altero copuletur.
Exodus 26 11 Facies et quinquaginta fibulas æneas quibus jungantur ansæ, ut unum ex omnibus operimentum fiat.
Exodus 26 12 Quod autem superfuerit in sagis quæ parantur tecto, id est unum sagum quod amplius est, ex medietate ejus operies posteriora tabernaculi.
Exodus 26 13 Et cubitus ex una parte pendebit, et alter ex altera qui plus est in sagorum longitudine, utrumque latus tabernaculi protegens.
Exodus 26 14 Facies et operimentum aliud tecto de pellibus arietum rubricatis : et super hoc rursum aliud operimentum de janthinis pellibus.
Exodus 26 15 Facies et tabulas stantes tabernaculi de lignis setim,
Exodus 26 16 quæ singulæ denos cubitos in longitudine habeant, et in latitudine singulos ac semissem.
Exodus 26 17 In lateribus tabulæ, duæ incastraturæ fient, quibus tabula alteri tabulæ connectatur : atque in hunc modum cunctæ tabulæ parabuntur.
Exodus 26 18 Quarum viginti erunt in latere meridiano quod vergit ad austrum.
Exodus 26 19 Quibus quadraginta bases argenteas fundes, ut binæ bases singulis tabulis per duos angulos subjiciantur.
Exodus 26 20 In latere quoque secundo tabernaculi quod vergit ad aquilonem, viginti tabulæ erunt,
Exodus 26 21 quadraginta habentes bases argenteas, binæ bases singulis tabulis supponentur.
Exodus 26 22 Ad occidentalem vero plagam tabernaculi facies sex tabulas,
Exodus 26 23 et rursum alias duas quæ in angulis erigantur post tergum tabernaculi.
Exodus 26 24 Eruntque conjunctæ a deorsum usque sursum, et una omnes compago retinebit. Duabus quoque tabulis quæ in angulis ponendæ sunt, similis junctura servabitur.
Exodus 26 25 Et erunt simul tabulæ octo, bases earum argenteæ sedecim, duabus basibus per unam tabulam supputatis.
Exodus 26 26 Facies et vectes de lignis setim quinque ad continendas tabulas in uno latere tabernaculi,
Exodus 26 27 et quinque alios in altero, et ejusdem numeri ad occidentalem plagam :
Exodus 26 28 qui mittentur per medias tabulas a summo usque ad summum.
Exodus 26 29 Ipsas quoque tabulas deaurabis, et fundes in eis annulos aureos per quos vectes tabulata contineant : quos operies laminis aureis.
Exodus 26 30 Et eriges tabernaculum juxta exemplar quod tibi in monte monstratum est.
Exodus 26 31 Facies et velum de hyacintho, et purpura, coccoque bis tincto, et bysso retorta, opere plumario et pulchra varietate contextum :
Exodus 26 32 quod appendes ante quatuor columnas de lignis setim, quæ ipsæ quidem deauratæ erunt, et habebunt capita aurea, sed bases argenteas.
Exodus 26 33 Inseretur autem velum per circulos, intra quod pones arcam testimonii, quo et sanctuarium, et sanctuarii sanctuaria dividentur.
Exodus 26 34 Pones et propitiatorium super arcam testimonii in Sancto sanctorum,
Exodus 26 35 mensamque extra velum, et contra mensam candelabrum in latere tabernaculi meridiano : mensa enim stabit in parte aquilonis.
Exodus 26 36 Facies et tentorium in introitu tabernaculi de hyacintho, et purpura, coccoque bis tincto, et bysso retorta, opere plumarii.
Exodus 26 37 Et quinque columnas deaurabis lignorum setim, ante quas ducetur tentorium : quarum erunt capita aurea, et bases æneæ.
Exodus 27 1 Facies et altare de lignis setim, quod habebit quinque cubitus in longitudine, et totidem in latitudine, id est, quadrum, et tres cubitos in altitudine.
Exodus 27 2 Cornua autem per quatuor angulos ex ipso erunt : et operies illud ære.
Exodus 27 3 Faciesque in usus ejus lebetes ad suscipiendos cineres, et forcipes atque fuscinulas, et ignium receptacula ; omnia vasa ex ære fabricabis.
Exodus 27 4 Craticulamque in modum retis æneam : per cujus quatuor angulos erunt quatuor annuli ænei.
Exodus 27 5 Quos pones subter arulam altaris : eritque craticula usque ad altaris medium.
Exodus 27 6 Facies et vectes altaris de lignis setim duos, quos operies laminis æneis :
Exodus 27 7 et induces per circulos, eruntque ex utroque latere altaris ad portandum.
Exodus 27 8 Non solidum, sed inane et cavum intrinsecus facies illud, sicut tibi in monte monstratum est.
Exodus 27 9 Facies et atrium tabernaculi, in cujus australi plaga contra meridiem erunt tentoria de bysso retorta : centum cubitos unum latus tenebit in longitudine.
Exodus 27 10 Et columnas viginti cum basibus totidem æneis, quæ capita cum cælaturis suis habebunt argentea.
Exodus 27 11 Similiter et in latere aquilonis per longum erunt tentoria centum cubitorum, columnæ viginti, et bases æneæ ejusdem numeri, et capita earum cum cælaturis suis argentea.
Exodus 27 12 In latitudine vero atrii, quod respicit ad occidentem, erunt tentoria per quinquaginta cubitos, et columnæ decem, basesque totidem.
Exodus 27 13 In ea quoque atrii latitudine, quæ respicit ad orientem, quinquaginta cubiti erunt.
Exodus 27 14 In quibus quindecim cubitorum tentoria lateri uno deputabuntur, columnæque tres et bases totidem :
Exodus 27 15 et in latere altero erunt tentoria cubitos obtinentia quindecim, columnæ tres, et bases totidem.
Exodus 27 16 In introitu vero atrii fiet tentorium cubitorum viginti ex hyacintho et purpura, coccoque bis tincto, et bysso retorta, opere plumarii : columnas habebit quatuor, cum basibus totidem.
Exodus 27 17 Omnes columnæ atrii per circuitum vestitæ erunt argenteis laminis, capitibus argenteis, et basibus æneis.
Exodus 27 18 In longitudine occupabit atrium cubitos centum, in latitudine quinquaginta, altitudo quinque cubitorum erit : fietque de bysso retorta, et habebit bases æneas.
Exodus 27 19 Cuncta vasa tabernaculi in omnes usus et cæremonias, tam paxillos ejus quam atrii, ex ære facies.
Exodus 27 20 Præcipe filiis Israël ut afferant tibi oleum de arboribus olivarum purissimum, piloque contusum, ut ardeat lucerna semper
Exodus 27 21 in tabernaculo testimonii, extra velum quod oppansum est testimonio. Et collocabunt eam Aaron et filii ejus, ut usque mane luceat coram Domino. Perpetuus erit cultus per successiones eorum a filiis Israël.
Exodus 28 1 Applica quoque ad te Aaron fratrem tuum cum filiis suis de medio filiorum Israël, ut sacerdotio fungantur mihi : Aaron, Nadab, et Abiu, Eleazar, et Ithamar.
Exodus 28 2 Faciesque vestem sanctam Aaron fratri tuo in gloriam et decorem.
Exodus 28 3 Et loqueris cunctis sapientibus corde quos replevi spiritu prudentiæ, ut faciant vestes Aaron, in quibus sanctificatus ministret mihi.
Exodus 28 4 Hæc autem erunt vestimenta quæ faciet : rationale et superhumerale, tunicam et lineam strictam, cidarim et balteum. Facient vestimenta sancta fratri tuo Aaron et filiis ejus, ut sacerdotio fungantur mihi.
Exodus 28 5 Accipientque aurum, et hyacinthum, et purpuram, coccumque bis tinctum, et byssum.
Exodus 28 6 Facient autem superhumerale de auro et hyacintho et purpura, coccoque bis tincto, et bysso retorta, opere polymito.
Exodus 28 7 Duas oras junctas habebit in utroque latere summitatum, ut in unum redeant.
Exodus 28 8 Ipsa quoque textura et cuncta operis varietas erit ex auro et hyacintho, et purpura, coccoque bis tincto, et bysso retorta.
Exodus 28 9 Sumesque duos lapides onychinos, et sculpes in eis nomina filiorum Israël :
Exodus 28 10 sex nomina in lapide uno, et sex reliqua in altero, juxta ordinem nativitatis eorum.
Exodus 28 11 Opere sculptoris et cælatura gemmarii, sculpes eos nominibus filiorum Israël, inclusos auro atque circumdatos :
Exodus 28 12 et pones in utroque latere superhumeralis, memoriale filiis Israël. Portabitque Aaron nomina eorum coram Domino super utrumque humerum, ob recordationem.
Exodus 28 13 Facies et uncinos ex auro,
Exodus 28 14 et duas catenulas ex auro purissimo sibi invicem cohærentes, quas inseres uncinis.
Exodus 28 15 Rationale quoque judicii facies opere polymito juxta texturam superhumeralis, ex auro, hyacintho, et purpura, coccoque bis tincto, et bysso retorta.
Exodus 28 16 Quadrangulum erit et duplex : mensuram palmi habebit tam in longitudine quam in latitudine.
Exodus 28 17 Ponesque in eo quatuor ordines lapidum : in primo versu erit lapis sardius, et topazius, et smaragdus :
Exodus 28 18 in secundo carbunculus, sapphirus, et jaspis :
Exodus 28 19 in tertio ligurius, achates, et amethystus :
Exodus 28 20 in quarto chrysolithus, onychinus, et beryllus. Inclusi auro erunt per ordines suos.
Exodus 28 21 Habebuntque nomina filiorum Israël : duodecim nominibus cælabuntur, singuli lapides nominibus singulorum per duodecim tribus.
Exodus 28 22 Facies in rationali catenas sibi invicem cohærentes ex auro purissimo,
Exodus 28 23 et duos annulos aureos, quos pones in utraque rationalis summitate :
Exodus 28 24 catenasque aureas junges annulis, qui sunt in marginibus ejus,
Exodus 28 25 et ipsarum catenarum extrema duobus copulabis uncinis in utroque latere superhumeralis quod rationale respicit.
Exodus 28 26 Facies et duos annulos aureos, quos pones in summitatibus rationalis, in oris, quæ e regione sunt superhumeralis, et posteriora ejus aspiciunt.
Exodus 28 27 Necnon et alios duos annulos aureos, qui ponendi sunt in utroque latere superhumeralis deorsum, quod respicit contra faciem juncturæ inferioris, ut aptari possit cum superhumerali,
Exodus 28 28 et stringatur rationale annulis suis cum annulis superhumeralis vitta hyacinthina, ut maneat junctura fabrefacta, et a se invicem rationale et superhumerale nequeant separari.
Exodus 28 29 Portabitque Aaron nomina filiorum Israël in rationali judicii super pectus suum, quando ingredietur Sanctuarium, memoriale coram Domino in æternum.
Exodus 28 30 Pones autem in rationali judicii Doctrinam et Veritatem, quæ erunt in pectore Aaron, quando ingredietur coram Domino : et gestabit judicium filiorum Israël in pectore suo, in conspectu Domini semper.
Exodus 28 31 Facies et tunicam superhumeralis totam hyacinthinam,
Exodus 28 32 in cujus medio supra erit capitium, et ora per gyrum ejus textilis, sicut fieri solet in extremis vestium partibus, ne facile rumpatur.
Exodus 28 33 Deorsum vero, ad pedes ejusdem tunicæ, per circuitum, quasi mala punica facies, ex hyacintho, et purpura, et cocco bis tincto, mistis in medio tintinnabulis,
Exodus 28 34 ita ut tintinnabulum sit aureum et malum punicum : rursumque tintinnabulum aliud aureum et malum punicum.
Exodus 28 35 Et vestietur ea Aaron in officio ministerii, ut audiatur sonitus quando ingreditur et egreditur sanctuarium in conspectu Domini, et non moriatur.
Exodus 28 36 Facies et laminam de auro purissimo, in qua sculpes opere cælatoris, Sanctum Domino.
Exodus 28 37 Ligabisque eam vitta hyacinthina, et erit super tiaram,
Exodus 28 38 imminens fronti pontificis. Portabitque Aaron iniquitates eorum, quæ obtulerunt et sanctificaverunt filii Israël, in cunctis muneribus et donariis suis. Erit autem lamina semper in fronte ejus, ut placatus sit eis Dominus.
Exodus 28 39 Stringesque tunicam bysso, et tiaram byssinam facies, et balteum opere plumarii.
Exodus 28 40 Porro filiis Aaron tunicas lineas parabis et balteos ac tiaras in gloriam et decorem :
Exodus 28 41 vestiesque his omnibus Aaron fratrem tuum et filios ejus cum eo. Et cunctorum consecrabis manus, sanctificabisque illos, ut sacerdotio fungantur mihi.
Exodus 28 42 Facies et feminalia linea, ut operiant carnem turpitudinis suæ, a renibus usque ad femora :
Exodus 28 43 et utentur eis Aaron et filii ejus quando ingredientur tabernaculum testimonii, vel quando appropinquant ad altare ut ministrent in sanctuario, ne iniquitatis rei moriantur. Legitimum sempiternum erit Aaron, et semini ejus post eum.
Exodus 29 1 Sed et hoc facies, ut mihi in sacerdotio consecrentur. Tolle vitulum de armento, et arietes duos immaculatos,
Exodus 29 2 panesque azymos, et crustulam absque fermento, quæ conspersa sit oleo, lagana quoque azyma oleo lita : de simila triticea cuncta facies.
Exodus 29 3 Et posita in canistro offeres : vitulum autem et duos arietes.
Exodus 29 4 Et Aaron ac filios ejus applicabis ad ostium tabernaculi testimonii. Cumque laveris patrem cum filiis suis aqua,
Exodus 29 5 indues Aaron vestimentis suis, id est, linea et tunica, et superhumerali et rationali, quod constringes balteo.
Exodus 29 6 Et pones tiaram in capite ejus, et laminam sanctam super tiaram,
Exodus 29 7 et oleum unctionis fundes super caput ejus : atque hoc ritu consecrabitur.
Exodus 29 8 Filios quoque illius applicabis, et indues tunicis lineis, cingesque balteo,
Exodus 29 9 Aaron scilicet et liberos ejus, et impones eis mitras : eruntque sacerdotes mihi religione perpetua. Postquam initiaveris manus eorum,
Exodus 29 10 applicabis et vitulum coram tabernaculo testimonii. Imponentque Aaron et filii ejus manus super caput illius,
Exodus 29 11 et mactabis eum in conspectu Domini, juxta ostium tabernaculi testimonii.
Exodus 29 12 Sumptumque de sanguine vituli, pones supercornua altaris digito tuo, reliquum autem sanguinem fundes juxta basim ejus.
Exodus 29 13 Sumes et adipem totum qui operit intestina, et reticulum jecoris, ac duos renes, et adipem qui super eos est, et offeres incensum super altare :
Exodus 29 14 carnes vero vituli et corium et fimum combures foris extra castra, eo quod pro peccato sit.
Exodus 29 15 Unum quoque arietem sumes, super cujus caput ponent Aaron et filii ejus manus.
Exodus 29 16 Quem cum mactaveris, tolles de sanguine ejus, et fundes circa altare.
Exodus 29 17 Ipsum autem arietem secabis in frustra : lotaque intestina ejus ac pedes, pones super concissas carnes, et super caput illius.
Exodus 29 18 Et offeres totum arietem in incensum super altare : oblatio est Domino, odor suavissimus victimæ Domini.
Exodus 29 19 Tolles quoque arietem alterum, super cujus caput Aaron et filii ejus ponent manus.
Exodus 29 20 Quem cum immolaveris, sumes de sanguine ejus, et pones super extremum auriculæ dextræ Aaron et filiorum ejus, et super pollices manus eorum ac pedis dextri, fundesque sanguinem super altare per circuitum.
Exodus 29 21 Cumque tuleris de sanguine qui est super altare, et de oleo unctionis, asperges Aaron et vestes ejus, filios et vestimenta eorum. Consecratisque ipsis et vestibus,
Exodus 29 22 tolles adipem de ariete, et caudam et arvinam, quæ operit vitalia, ac reticulum jecoris, et duos tenes, atque adipem, qui super eos est, armumque dextrum, eo quod sit aries consecrationis :
Exodus 29 23 tortamque panis unius, crustulam conspersam oleo, laganum de canistro azymorum, quod positum est in conspectu Domini :
Exodus 29 24 ponesque omnia super manus Aaron et filiorum ejus, et sanctificabis eos elevans coram Domino.
Exodus 29 25 Suscipiesque universa de manibus eorum : et incendes super altare in holocaustum, odorem suavissimum in conspectu Domini, quia oblatio ejus est.
Exodus 29 26 Sumes quoque pectusculum de ariete, quo initiatus est Aaron, sanctificabisque illud elevatum coram Domino, et cedet in partem tuam.
Exodus 29 27 Sanctificabisque et pectusculum consecratum, et armum quem de ariete separasti,
Exodus 29 28 quo initiatus est Aaron et filii ejus, cedentque in partem Aaron et filiorum ejus jure perpetuo a filiis Israël : quia primitiva sunt et initia de victimis eorum pacificis quæ offerunt Domino.
Exodus 29 29 Vestem autem sanctam, qua utetur Aaron, habebunt filii ejus post eum, ut ungantur in ea, et consecrantur manus eorum.
Exodus 29 30 Septem diebus utetur illa qui pontifex pro eo fuerit constitutus de filiis ejus, et qui ingredietur tabernaculum testimonii ut ministret in sanctuario.
Exodus 29 31 Arietem autem consecrationis tolles, et coques carnes ejus in loco sancto :
Exodus 29 32 quibus vescetur Aaron et filii ejus. Panes quoque, qui sunt in canistro, in vestibulo tabernaculi testimonii comedent,
Exodus 29 33 ut sit placabile sacrificium, et sanctificentur offerentium manus. Alienigena non vescetur ex eis, quia sancti sunt.
Exodus 29 34 Quod si remanserit de carnibus consecratis, sive de panibus usque mane, combures reliquias igni : non comedentur, quia sanctificata sunt.
Exodus 29 35 Omnia, quæ præcepi tibi, facies super Aaron et filiis ejus. Septem diebus consecrabis manus eorum :
Exodus 29 36 et vitulum pro peccato offeres per singulos dies ad expiandum. Mundabisque altare cum immolaveris expiationis hostiam, et unges illud in sanctificationem.
Exodus 29 37 Septem diebus expiabis altare, et sanctificabis, et erit Sanctum sanctorum : omnis, qui tetigerit illud, sanctificabitur.
Exodus 29 38 Hoc est quod facies in altari : agnos anniculos duos per singulos dies jugiter,
Exodus 29 39 unum agnum mane, et alterum vespere,
Exodus 29 40 decimam partem similæ conspersæ oleo tuso, quod habeat mensuram quartam partem hin, et vinum ad libandum ejusdem mensuræ in agno uno.
Exodus 29 41 Alterum vero agnum offeres ad vesperam juxta ritum matutinæ oblationis, et juxta ea quæ diximus, in odorem suavitatis :
Exodus 29 42 sacrificium est Domino, oblatione perpetua in generationes vestras, ad ostium tabernaculi testimonii coram Domino, ubi constituam ut loquar ad te.
Exodus 29 43 Ibique præcipiam filiis Israël, et sanctificabitur altare in gloria mea.
Exodus 29 44 Sanctificabo et tabernaculum testimonii cum altari, et Aaron cum filiis suis, ut sacerdotio fungantur mihi.
Exodus 29 45 Et habitabo in medio filiorum Israël, eroque eis Deus,
Exodus 29 46 et scient quia ego Dominus Deus eorum, qui eduxi eos de terra Ægypti, ut manerem inter illos, ego Dominus Deus ipsorum.
Exodus 30 1 Facies quoque altare ad adolendum thymiama, de lignis setim,
Exodus 30 2 habens cubitum longitudinis, et alterum latitudinis, id est, quadrangulum, et duos cubitos in altitudine. Cornua ex ipso procedent.
Exodus 30 3 Vestiesque illud auro purissimo, tam craticulam ejus, quam parietes per circuitum, et cornua. Faciesque ei coronam aureolam per gyrum,
Exodus 30 4 et duos annulos aureos sub corona per singula latera, ut mittantur in eos vectes, et altare portetur.
Exodus 30 5 Ipsos quoque vectes facies de lignis setim, et inaurabis.
Exodus 30 6 Ponesque altare contra velum, quod ante arcum pendet testimonii coram propitiatorio quo tegitur testimonium, ubi loquar tibi.
Exodus 30 7 Et adolebit incensum super eo Aaron, suave fragrans, mane. Quando componet lucernas, incendet illud :
Exodus 30 8 et quando collocabit eas ad vesperum, uret thymiama sempiternum coram Domino in generationes vestras.
Exodus 30 9 Non offeretis super eo thymiama compositionis alterius, nec oblationem, et victimam, nec libabitis libamina.
Exodus 30 10 Et deprecabitur Aaron super cornua ejus semel per annum, in sanguine quod oblatum est pro peccato, et placabit super eo in generationibus vestris. Sanctum sanctorum erit Domino.
Exodus 30 11 Locutusque est Dominus ad Moysen, dicens :
Exodus 30 12 Quando tuleris summam filiorum Israël juxta numerum, dabunt singuli pretium pro animabus suis Domino, et non erit plaga in eis, cum fuerint recensiti.
Exodus 30 13 Hoc autem dabit omnis qui transit ad nomen, dimidium sicli juxta mensuram templi (siclus viginti obolos habet) ; media pars sicli offeretur Domino.
Exodus 30 14 Qui habetur in numero, a viginti annis et supra, dabit pretium.
Exodus 30 15 Dives non addet ad medium sicli, et pauper nihil minuet.
Exodus 30 16 Susceptamque pecuniam, quæ collata est a filiis Israël, trades in usus tabernaculi testimonii, ut sit monimentum eorum coram Domino, et propitietur animabus eorum.
Exodus 30 17 Locutusque est Dominus ad Moysen, dicens :
Exodus 30 18 Facies et labrum æneum cum basi sua ad lavandum : ponesque illud inter tabernaculum testimonii et altare. Et missa aqua,
Exodus 30 19 lavabunt in ea Aaron et filii ejus manus suas ac pedes,
Exodus 30 20 quando ingressuri sunt tabernaculum testimonii, et quando accessuri sunt ad altare, ut offerant in eo thymiama Domino,
Exodus 30 21 ne forte moriantur ; legitimum sempiternum erit ipsi, et semini ejus per successiones.
Exodus 30 22 Locutusque est Dominus ad Moysen,
Exodus 30 23 dicens : Sume tibi aromata, primæ myrrhæ et electæ quingentos siclos, et cinnamomi medium, id est, ducentos quinquaginta siclos, calami similiter ducentos quinquaginta,
Exodus 30 24 casiæ autem quingentos siclos, in pondere sanctuarii, olei de olivetis mensuram hin :
Exodus 30 25 faciesque unctionis oleum sanctum, unguentum compositum opere unguentarii,
Exodus 30 26 et unges ex eo tabernaculum testimonii, et arcam testamenti,
Exodus 30 27 mensamque cum vasis suis, et candelabrum, et utensilia ejus, altaria thymiamatis,
Exodus 30 28 et holocausti, et universam supellectilem quæ ad cultum eorum pertinet.
Exodus 30 29 Sanctificabisque omnia, et erunt Sancta sanctorum ; qui tetigerit ea, sanctificabitur.
Exodus 30 30 Aaron et filios ejus unges, sanctificabisque eos, ut sacerdotio fungantur mihi.
Exodus 30 31 Filiis quoque Israël dices : Hoc oleum unctionis sanctum erit mihi in generationes vestras.
Exodus 30 32 Caro hominis non ungetur ex eo, et juxta compositionem ejus non facietis aliud, quia sanctificatum est, et sanctum erit vobis.
Exodus 30 33 Homo quicumque tale composuerit, et dederit ex eo alieno, exterminabitur de populo suo.
Exodus 30 34 Dixitque Dominus ad Moysen : Sume tibi aromata, stacten et onycha, galbanum boni odoris, et thus lucidissimum ; æqualis ponderis erunt omnia :
Exodus 30 35 faciesque thymiama compositum opere unguentarii, mistum diligenter, et purum, et sanctificatione dignissimum.
Exodus 30 36 Cumque in tenuissimum pulverem universa contuderis, pones ex eo coram tabernaculo testimonii, in quo loco apparebo tibi. Sanctum sanctorum erit vobis thymiama.
Exodus 30 37 Talem compositionem non facietis in usus vestros, quia sanctum est Domino.
Exodus 30 38 Homo quicumque fecerit simile, ut odore illius perfruatur, peribit de populis suis.
Exodus 31 1 Locutusque est Dominus ad Moysen, dicens :
Exodus 31 2 Ecce, vocavi ex nomine Beseleel filium Uri filii Hur de tribu Juda,
Exodus 31 3 et implevi spiritu Dei, sapientia, et intelligentia et scientia in omni opere,
Exodus 31 4 ad excogitandum quidquid fabrefieri potest ex auro, et argento, et ære,
Exodus 31 5 marmore, et gemmis, et diversitate lignorum.
Exodus 31 6 Dedique ei socium Ooliab filium Achisamech de tribu Dan. Et in corde omnis eruditi posui sapientiam : ut faciant cuncta quæ præcepi tibi,
Exodus 31 7 tabernaculum fœderis, et arcam testimonii, et propitiatorium, quod super eam est, et cuncta vasa tabernaculi,
Exodus 31 8 mensamque et vasa ejus, candelabrum purissimum cum vasis suis, et altaris thymiamatis,
Exodus 31 9 et holocausti, et omnia vasa eorum, labrum cum basi sua,
Exodus 31 10 vestes sanctas in ministerio Aaron sacerdoti, et filiis ejus, ut fungantur officio suo in sacris :
Exodus 31 11 oleum unctionis, et thymiama aromatum in sanctuario, omnia quæ præcepi tibi, facient.
Exodus 31 12 Et locutus est Dominus ad Moysen, dicens :
Exodus 31 13 Loquere filiis Israël, et dices ad eos : Videte ut sabbatum meum custodiatis : quia signum est inter me et vos in generationibus vestris : ut sciatis quia ego Dominus, qui sanctifico vos.
Exodus 31 14 Custodite sabbatum meum, sanctum est enim vobis : qui polluerit illud, morte morietur ; qui fecerit in eo opus, peribit anima illius de medio populi sui.
Exodus 31 15 Sex diebus facietis opus : in die septimo sabbatum est, requies sancta Domino ; omnis qui fecerit opus in hac die, morietur.
Exodus 31 16 Custodiant filii Israël sabbatum, et celebrent illud in generationibus suis. Pactum est sempiternum
Exodus 31 17 inter me et filios Israël, signumque perpetuum ; sex enim diebus fecit Dominus cælum et terram, et in septimo ab opere cessavit.
Exodus 31 18 Deditque Dominus Moysi, completis hujuscemodi sermonibus in monte Sinai, duas tabulas testimonii lapideas, scriptas digito Dei.
Exodus 32 1 Videns autem populus quod moram faceret descendendi de monte Moyses, congregatus adversus Aaron, dixit : Surge, fac nobis deos, qui nos præcedant : Moysi enim huic viro, qui nos eduxit de terra Ægypti, ignoramus quid acciderit.
Exodus 32 2 Dixitque ad eos Aaron : Tollite inaures aureas de uxorum, filiorumque et filiarum vestrarum auribus, et afferte ad me.
Exodus 32 3 Fecitque populus quæ jusserat, deferens inaures ad Aaron.
Exodus 32 4 Quas cum ille accepisset, formavit opere fusorio, et fecit ex eis vitulum conflatilem : dixeruntque : Hi sunt dii tui Israël, qui te eduxerunt de terra Ægypti.
Exodus 32 5 Quod cum vidisset Aaron, ædificavit altare coram eo, et præconis voce clamavit dicens : Cras solemnitas Domini est.
Exodus 32 6 Surgentesque mane, obtulerunt holocausta, et hostias pacificas, et sedit populus manducare, et bibere, et surrexerunt ludere.
Exodus 32 7 Locutus est autem Dominus ad Moysen, dicens : Vade, descende : peccavit populus tuus, quem eduxisti de terra Ægypti.
Exodus 32 8 Recesserunt cito de via, quam ostendisti eis : feceruntque sibi vitulum conflatilem, et adoraverunt, atque immolantes ei hostias, dixerunt : Isti sunt dii tui Israël, qui te eduxerunt de terra Ægypti.
Exodus 32 9 Rursumque ait Dominus ad Moysen : Cerno quod populus iste duræ cervicis sit :
Exodus 32 10 dimitte me, ut irascatur furor meus contra eos, et deleam eos, faciamque te in gentem magnam.
Exodus 32 11 Moyses autem orabat Dominum Deum suum, dicens : Cur, Domine, irascitur furor tuus contra populum tuum, quem eduxisti de terra Ægypti, in fortitudine magna, et in manu robusta ?
Exodus 32 12 Ne quæso dicant Ægyptii : Callide eduxit eos, ut interficeret in montibus, et deleret e terra : quiescat ira tua, et esto placabilis super nequitia populi tui.
Exodus 32 13 Recordare Abraham, Isaac, et Israël servorum tuorum, quibus jurasti per temetipsum, dicens : Multiplicabo semen vestrum sicut stellas cæli ; et universam terram hanc, de qua locutus sum, dabo semini vestro, et possidebitis eam semper.
Exodus 32 14 Placatusque est Dominus ne faceret malum quod locutus fuerat adversus populum suum.
Exodus 32 15 Et reversus est Moyses de monte, portans duas tabulas testimonii in manu sua, scriptas ex utraque parte,
Exodus 32 16 et factas opere Dei : scriptura quoque Dei erat sculpta in tabulis.
Exodus 32 17 Audiens autem Josue tumultum populi vociferantis, dixit ad Moysen : Ululatus pugnæ auditur in castris.
Exodus 32 18 Qui respondit : Non est clamor adhortantium ad pugnam, neque vociferatio compellentium ad fugam : sed vocem cantantium ego audio.
Exodus 32 19 Cumque appropinquasset ad castra, vidit vitulum, et choros : iratusque valde, projecit de manu tabulas, et confregit eas ad radicem montis :
Exodus 32 20 arripiensque vitulum quem fecerant, combussit, et contrivit usque ad pulverem, quem sparsit in aquam, et dedit ex eo potum filiis Israël.
Exodus 32 21 Dixitque ad Aaron : Quid tibi fecit hic populus, ut induceres super eum peccatum maximum ?
Exodus 32 22 Cui ille respondit : Ne indignetur dominus meus : tu enim nosti populum istum, quod pronus sit ad malum :
Exodus 32 23 dixerunt mihi : Fac nobis deos, qui nos præcedant : huic enim Moysi, qui nos eduxit de terra Ægypti, nescimus quid acciderit.
Exodus 32 24 Quibus ego dixi : Quis vestrum habet aurum ? Tulerunt, et dederunt mihi : et projeci illud in ignem, egressusque est hic vitulus.
Exodus 32 25 Videns ergo Moyses populum quod esset nudatus (spoliaverat enim eum Aaron propter ignominiam sordis, et inter hostes nudum constituerat),
Exodus 32 26 et stans in porta castrorum, ait : Si quis est Domini, jungatur mihi. Congregatique sunt ad eum omnes filii Levi :
Exodus 32 27 quibus ait : Hæc dicit Dominus Deus Israël : Ponat vir gladium super femur suum : ite, et redite de porta usque ad portam per medium castrorum, et occidat unusquisque fratrem, et amicum, et proximum suum.
Exodus 32 28 Feceruntque filii juxta sermonem Moysi, cecideruntque in die illa quasi viginti tria millia hominum.
Exodus 32 29 Et ait Moyses : Consecrastis manus vestras hodie Domino, unusquisque in filio, et in fratre suo, ut detur vobis benedictio.
Exodus 32 30 Facto autem altero die, locutus est Moyses ad populum : Peccastis peccatum maximum : ascendam ad Dominum, si quomodo quivero eum deprecari pro scelere vestro.
Exodus 32 31 Reversusque ad Dominum, ait : Obsecro, peccavit populus iste peccatum maximum, feceruntque sibi deos aureos : aut dimitte eis hanc noxam,
Exodus 32 32 aut si non facis, dele me de libro tuo quem scripsisti.
Exodus 32 33 Cui respondit Dominus : Qui peccaverit mihi, delebo eum de libro meo :
Exodus 32 34 tu autem vade, et duc populum istum quo locutus sum tibi : angelus meus præcedet te. Ego autem in die ultionis visitabo et hoc peccatum eorum.
Exodus 32 35 Percussit ergo Dominus populum pro reatu vituli, quem fecerat Aaron.
Exodus 33 1 Locutusque est Dominus ad Moysen, dicens : Vade, ascende de loco isto tu, et populus tuus quem eduxisti de terra Ægypti, in terram quam juravi Abraham, Isaac et Jacob, dicens : Semini tuo dabo eam :
Exodus 33 2 mittam præcursorem tui angelum, ut ejiciam Chananæum, et Amorrhæum, et Hethæum, et Pherezæum, et Hevæum, et Jebusæum,
Exodus 33 3 et intres in terram fluentem lacte et melle. Non enim ascendam tecum, quia populus duræ cervicis es : ne forte disperdam te in via.
Exodus 33 4 Audiensque populus sermonem hunc pessimum, luxit : et nullus ex more indutus est cultu suo.
Exodus 33 5 Dixitque Dominus ad Moysen : Loquere filiis Israël : Populus duræ cervicis es : semel ascendam in medio tui, et delebo te. Jam nunc depone ornatum tuum, ut sciam quid faciam tibi.
Exodus 33 6 Deposuerunt ergo filii Israël ornatum suum a monte Horeb.
Exodus 33 7 Moyses quoque tollens tabernaculum, tetendit extra castra procul, vocavitque nomen ejus, Tabernaculum fœderis. Et omnis populus, qui habebat aliquam quæstionem, egrediebatur ad tabernaculum fœderis, extra castra.
Exodus 33 8 Cumque egrederetur Moyses ad tabernaculum, surgebat universa plebs, et stabat unusquisque in ostio papilionis sui, aspiciebantque tergum Moysi, donec ingrederetur tentorium.
Exodus 33 9 Ingresso autem illo tabernaculum fœderis, descendebat columna nubis, et stabat ad ostium, loquebaturque cum Moyse,
Exodus 33 10 cernentibus universis quod columna nubis staret ad ostium tabernaculi. Stabantque ipsi, et adorabant per fores tabernaculorum suorum.
Exodus 33 11 Loquebatur autem Dominus ad Moysen facie ad faciem, sicut solet loqui homo ad amicum suum. Cumque ille reverteretur in castra, minister ejus Josue filius Nun, puer, non recedebat de tabernaculo.
Exodus 33 12 Dixit autem Moyses ad Dominum : Præcipis ut educam populum istum : et non indicas mihi quem missurus es mecum, præsertim cum dixeris : Novi te ex nomine, et invenisti gratiam coram me.
Exodus 33 13 Si ergo inveni gratiam in conspectu tuo, ostende mihi faciem tuam, ut sciam te, et inveniam gratiam ante oculos tuos : respice populum tuum gentem hanc.
Exodus 33 14 Dixitque Dominus : Facies mea præcedet te, et requiem dabo tibi.
Exodus 33 15 Et ait Moyses : Si non tu ipse præcedas, ne educas nos de loco isto.
Exodus 33 16 In quo enim scire poterimus ego et populus tuus invenisse nos gratiam in conspectu tuo, nisi ambulaveris nobiscum, ut glorificemur ab omnibus populis qui habitant super terram ?
Exodus 33 17 Dixit autem Dominus ad Moysen : Et verbum istud, quod locutus es, faciam : invenisti enim gratiam coram me, et teipsum novi ex nomine.
Exodus 33 18 Qui ait : Ostende mihi gloriam tuam.
Exodus 33 19 Respondit : Ego ostendam omne bonum tibi, et vocabo in nomine Domini coram te : et miserebor cui voluero, et clemens ero in quem mihi placuerit.
Exodus 33 20 Rursumque ait : Non poteris videre faciem meam : non enim videbit me homo et vivet.
Exodus 33 21 Et iterum : Ecce, inquit, est locus apud me, et stabis supra petram.
Exodus 33 22 Cumque transibit gloria mea, ponam te in foramine petræ, et protegam dextera mea, donec transeam :
Exodus 33 23 tollamque manum meam, et videbis posteriora mea : faciem autem meam videre non poteris.
Exodus 34 1 Ac deinceps : Præcide, ait, tibi duas tabulas lapideas instar priorum, et scribam super eas verba, quæ habuerunt tabulæ quas fregisti.
Exodus 34 2 Esto paratus mane, ut ascendas statim in montem Sinai, stabisque mecum super verticem montis.
Exodus 34 3 Nullus ascendat tecum, nec videatur quispiam per totum montem : boves quoque et oves non pascantur e contra.
Exodus 34 4 Excidit ergo duas tabulas lapideas, quales antea fuerant : et de nocte consurgens ascendit in montem Sinai, sicut præceperat ei Dominus, portans secum tabulas.
Exodus 34 5 Cumque descendisset Dominus per nubem, stetit Moyses cum eo, invocans nomen Domini.
Exodus 34 6 Quo transeunte coram eo, ait : Dominator Domine Deus, misericors et clemens, patiens et multæ miserationis, ac verax,
Exodus 34 7 qui custodis misericordiam in millia ; qui aufers iniquitatem, et scelera, atque peccata, nullusque apud te per se innocens est ; qui reddis iniquitatem patrum filiis, ac nepotibus in tertiam et quartam progeniem.
Exodus 34 8 Festinusque Moyses, curvatus est pronus in terram, et adorans
Exodus 34 9 ait : Si inveni gratiam in conspectu tuo, Domine, obsecro ut gradiaris nobiscum (populus enim duræ cervicis est) et auferas iniquitates nostras atque peccata, nosque possideas.
Exodus 34 10 Respondit Dominus : Ego inibo pactum videntibus cunctis : signa faciam quæ numquam visa sunt super terram, nec in ullis gentibus, ut cernat populus iste, in cujus es medio, opus Domini terribile quod facturus sum.
Exodus 34 11 Observa cuncta quæ hodie mando tibi : ego ipse ejiciam ante faciem tuam Amorrhæum, et Chananæum, et Hethæum, Pherezæum quoque, et Hevæum, et Jebusæum.
Exodus 34 12 Cave ne umquam cum habitatoribus terræ illius jungas amicitias, quæ sint tibi in ruinam :
Exodus 34 13 sed aras eorum destrue, confringe statuas, lucosque succide :
Exodus 34 14 noli adorare deum alienum. Dominus zelotes nomen ejus ; Deus est æmulator.
Exodus 34 15 Ne ineas pactum cum hominibus illarum regionum : ne, cum fornicati fuerint cum diis suis, et adoraverint simulcra eorum, vocet te quispiam ut comedas de immolatis.
Exodus 34 16 Nec uxorem de filiabus eorum accipies filiis tuis : ne, postquam ipsæ fuerint fornicatæ, fornicari faciant et filios tuos in deos suos.
Exodus 34 17 Deos conflatiles non facies tibi.
Exodus 34 18 Solemnitatem azymorum custodies. Septem diebus vesceris azymis, sicut præcepi tibi, in tempore mensis novorum : mense enim verni temporis egressus es de Ægypto.
Exodus 34 19 Omne quod aperit vulvam generis maculini, meum erit. De cunctis animantibus, tam de bobus, quam de ovibus, meum erit.
Exodus 34 20 Primogenitum asini redimes ove : sin autem nec pretium pro eo dederis, occidetur. Primogenitum filiorum tuorum redimes : nec apparebis in conspectu meo vacuus.
Exodus 34 21 Sex diebus operaberis ; die septimo cessabis arare et metere.
Exodus 34 22 Solemnitatem hebdomadarum facies tibi in primitiis frugum messis tuæ triticeæ, et solemnitatem, quando redeunte anni tempore cuncta conduntur.
Exodus 34 23 Tribus temporibus anni apparebit omne masculinum tuum in conspectu omnipotentis Domini Dei Israël.
Exodus 34 24 Cum enim tulero gentes a facie tua, et dilatavero terminos tuos, nullus insidiabitur terræ tuæ, ascendente te, et apparente in conspectu Domini Dei tui ter in anno.
Exodus 34 25 Non immolabis super fermento sanguinem hostiæ meæ : neque residebit mane de victima solemnitatis Phase.
Exodus 34 26 Primitias frugum terræ tuæ offeres in domo Domini Dei tui. Non coques hædum in lacte matris suæ.
Exodus 34 27 Dixitque Dominus ad Moysen : Scribe tibi verba hæc, quibus et tecum et cum Israël pepigi fœdus.
Exodus 34 28 Fuit ergo ibi cum Domino quadraginta dies et quadraginta noctes : panem non comedit, et aquam non bibit, et scripsit in tabulis verba fœderis decem.
Exodus 34 29 Cumque descenderet Moyses de monte Sinai, tenebat duas tabulas testimonii, et ignorabat quod cornuta esset facies sua ex consortio sermonis Domini.
Exodus 34 30 Videntes autem Aaron et filii Israël cornutam Moysi faciem, timuerunt prope accedere.
Exodus 34 31 Vocatique ab eo, reversi sunt tam Aaron, quam principes synagogæ. Et postquam locutus est ad eos,
Exodus 34 32 venerunt ad eum etiam omnes filii Israël : quibus præcepit cuncta quæ audierat a Domino in monte Sinai.
Exodus 34 33 Impletisque sermonibus, posuit velamen super faciem suam.
Exodus 34 34 Quod ingressus ad Dominum, et loquens cum eo, auferebat donec exiret, et tunc loquebatur ad filios Israël omnia quæ sibi fuerant imperata.
Exodus 34 35 Qui videbant faciem egredientis Moysi esse cornutam, sed operiebat ille rursus faciem suam, siquando loquebatur ad eos.
Exodus 35 1 Igitur congregata omni turba filiorum Israël, dixit ad eos : Hæc sunt quæ jussit Dominus fieri.
Exodus 35 2 Sex diebus facietis opus : septimus dies erit vobis sanctus, sabbatum, et requies Domini : qui fecerit opus in eo, occidetur.
Exodus 35 3 Non succendetis ignem in omnibus habitaculis vestris per diem sabbati.
Exodus 35 4 Et ait Moyses ad omnem catervam filiorum Israël : Iste est sermo quem præcepit Dominus, dicens :
Exodus 35 5 Separate apud vos primitias Domino. Omnis voluntarius et prono animo offerat eas Domino : aurum et argentum, et æs,
Exodus 35 6 hyacinthum et purpuram, coccumque bis tinctum, et byssum, pilos caprarum,
Exodus 35 7 pellesque arietum rubricatas, et janthinas, ligna setim,
Exodus 35 8 et oleum ad luminaria concinnanda, et ut conficiatur unguentum, et thymiama suavissimum,
Exodus 35 9 lapides onychinos, et gemmas ad ornatum superhumeralis et rationalis.
Exodus 35 10 Quisque vestrum sapiens est, veniat, et faciat quod Dominus imperavit :
Exodus 35 11 tabernaculum scilicet, et tectum ejus, atque operimentum, annulos, et tabulata cum vectibus, paxillos, et bases :
Exodus 35 12 arcam et vectes, propitiatorium, et velum, quod ante illud oppanditur :
Exodus 35 13 mensam cum vectibus et vasis, et propositionis panibus :
Exodus 35 14 candelabrum ad luminaria sustentanda, vasa illius et lucernas, et oleum ad nutrimenta ignium :
Exodus 35 15 altare thymiamatis, et vectes, et oleum unctionis et thymiama ex aromatibus : tentorium ad ostium tabernaculi :
Exodus 35 16 altare holocausti, et craticulam ejus æneam cum vectibus et vasis suis : labrum et basim ejus :
Exodus 35 17 cortinas atrii cum columnis et basibus, tentorium in foribus vestibuli,
Exodus 35 18 paxillos tabernaculi et atrii cum funiculis suis :
Exodus 35 19 vestimenta, quorum usus est in ministerio sanctuarii, vestes Aaron pontificis ac filiorum ejus, ut sacerdotio fungantur mihi.
Exodus 35 20 Egressaque omnis multitudo filiorum Israël de conspectu Moysi,
Exodus 35 21 obtulerunt mente promptissima atque devota primitias Domino, ad faciendum opus tabernaculi testimonii. Quidquid ad cultum et ad vestes sanctas necessarium erat,
Exodus 35 22 viri cum mulieribus præbuerunt, armillas et inaures, annulos et dextralia : omne vas aureum in donaria Domini separatum est.
Exodus 35 23 Si quis habebat hyacinthum, et purpuram, coccumque bis tinctum, byssum et pilos caprarum, pelles arietum rubricatas, et janthinas,
Exodus 35 24 argenti, ærisque metalla, obtulerunt Domino, lignaque setim in varios usus.
Exodus 35 25 Sed et mulieres doctæ, quæ neverant, dederunt hyacinthum, purpuram, et vermiculum, ac byssum,
Exodus 35 26 et pilos caprarum, sponte propria cuncta tribuentes.
Exodus 35 27 Principes vero obtulerunt lapides onychinos, et gemmas ad superhumerale et rationale,
Exodus 35 28 aromataque et oleum ad luminaria concinnanda, et ad præparandum unguentum, ac thymiama odoris suavissimi componendum.
Exodus 35 29 Omnes viri et mulieres mente devota obtulerunt donaria, ut fierent opera, quæ jusserat Dominus per manum Moysi. Cuncti filii Israël voluntaria Domino dedicaverunt.
Exodus 35 30 Dixitque Moyses ad filios Israël : Ecce, vocavit Dominus ex nomine Beseleel filium Uri, filii Hur de tribu Juda,
Exodus 35 31 implevitque eum spiritu Dei, sapientia et intelligentia, et scientia et omni doctrina,
Exodus 35 32 ad excogitandum, et faciendum opus in auro, et argento, et ære,
Exodus 35 33 sculpendisque lapidibus, et opere carpentario, quidquid fabre adinveniri potest,
Exodus 35 34 dedit in corde ejus : Ooliab quoque filium Achisamech de tribu Dan :
Exodus 35 35 ambos erudivit sapientia, ut faciant opera abietarii, polymitarii, ac plumarii, de hyacintho ac purpura, coccoque bis tincto, et bysso, et texant omnia, ac nova quæque reperiant.
Exodus 36 1 Fecit ergo Beseleel, et Ooliab, et omnis vir sapiens, quibus dedit Dominus sapientiam et intellectum, ut scirent fabre operari quæ in usus sanctuarii necessaria sunt, et quæ præcepit Dominus.
Exodus 36 2 Cumque vocasset eos Moyses et omnem eruditum virum, cui dederat Dominus sapientiam, et qui sponte sua obtulerant se ad faciendum opus,
Exodus 36 3 tradidit eis universa donaria filiorum Israël. Qui cum instarent operi, quotidie mane vota populus offerebat.
Exodus 36 4 Unde artifices venire compulsi,
Exodus 36 5 dixerunt Moysi : Plus offert populus quam necessarium est.
Exodus 36 6 Jussit ergo Moyses præconis voce cantari : Nec vir, nec mulier quidquam offerat ultra in opere sanctuarii. Sicque cessatum est a muneribus offerendis,
Exodus 36 7 eo quod oblata sufficerent et superabundarent.
Exodus 36 8 Feceruntque omnes corde sapientes ad explendum opus tabernaculi, cortinas decem de bysso retorta, et hyacintho, et purpura, coccoque bis tincto, opere vario, et arte polymita :
Exodus 36 9 quarum una habebat in longitudine viginti octo cubitos, et in latitudine quatuor ; una mensura erat omnium cortinarum.
Exodus 36 10 Conjunxitque cortinas quinque, alteram alteri, et alias quinque sibi invicem copulavit.
Exodus 36 11 Fecit et ansas hyacinthinas in ora cortinæ unius ex utroque latere, et in ora cortinæ alterius similiter,
Exodus 36 12 ut contra se invicem venirent ansæ, et mutuo jungerentur.
Exodus 36 13 Unde et quinquaginta fudit circulos aureos, qui morderent cortinarum ansas, et fieret unum tabernaculum.
Exodus 36 14 Fecit et saga undecim de pilis caprarum ad operiendum tectum tabernaculi :
Exodus 36 15 unum sagum in longitudine habebat cubitos triginta, et in latitudine cubitos quatuor : unius mensuræ erant omnia saga :
Exodus 36 16 quorum quinque junxit seorsum, et sex alia separatim.
Exodus 36 17 Fecitque ansas quinquaginta in ora sagi unius, et quinquaginta in ora sagi alterius, ut sibi invicem jungerentur.
Exodus 36 18 Et fibulas æneas quinquaginta, quibus necteretur tectum, ut unum pallium ex omnibus sagis fieret.
Exodus 36 19 Fecit et opertorium tabernaculi de pellibus arietum rubricatis : aliudque desuper velamentum de pellibus janthinis.
Exodus 36 20 Fecit et tabulas tabernaculi de lignis setim stantes.
Exodus 36 21 Decem cubitorum erat longitudo tabulæ unius : et unum ac semis cubitum latitudo retinebat.
Exodus 36 22 Binæ incastraturæ erant per singulas tabulas, ut altera alteri jungeretur. Sic fecit in omnibus tabernaculi tabulis.
Exodus 36 23 E quibus viginti ad plagam meridianam erant contra austrum,
Exodus 36 24 cum quadraginta basibus argenteis. Duæ bases sub una tabula ponebantur ex utraque parte angulorum, ubi incastraturæ laterum in angulis terminantur.
Exodus 36 25 Ad plagam quoque tabernaculi, quæ respicit ad aquilonem, fecit viginti tabulas,
Exodus 36 26 cum quadraginta basibus argenteis, duas bases per singulas tabulas.
Exodus 36 27 Contra occidentem vero, id est, ad eam partem tabernaculi quæ mare respicit, fecit sex tabulas,
Exodus 36 28 et duas alias per singulos angulos tabernaculi retro :
Exodus 36 29 quæ junctæ erant a deorsum usque sursum, et in unam compaginem pariter ferebantur. Ita fecit ex utraque parte per angulos :
Exodus 36 30 ut octo essent simul tabulæ, et haberent bases argenteas sedecim, binas scilicet bases sub singulis tabulis.
Exodus 36 31 Fecit et vectes de lignis setim, quinque ad continendas tabulas unius lateris tabernaculi,
Exodus 36 32 et quinque alios ad alterius lateris coaptandas tabulas : et extra hos, quinque alios vectes ad occidentalem plagam tabernaculi contra mare.
Exodus 36 33 Fecit quoque vectem alium, qui per medias tabulas ab angulo usque ad angulum perveniret.
Exodus 36 34 Ipsa autem tabulata deauravit, fusis basibus earum argenteis. Et circulos eorum fecit aureos, per quos vectes induci possent : quos et ipsos laminis aureis operuit.
Exodus 36 35 Fecit et velum de hyacintho, et purpura, vermiculo, ac bysso retorta, opere polymitario, varium atque distinctum :
Exodus 36 36 et quatuor columnas de lignis setim, quas cum capitibus deauravit, fusis basibus earum argenteis.
Exodus 36 37 Fecit et tentorium in introitu tabernaculi ex hyacintho, purpura, vermiculo, byssoque retorta, opere plumarii :
Exodus 36 38 et columnas quinque cum capitibus suis, quas operuit auro, basesque earum fudit æneas.
Exodus 37 1 Fecit autem Beseleel et arcam de lignis setim, habentem duos semis cubitos in longitudine, et cubitum ac semissem in latitudine, altitudo quoque unius cubiti fuit et dimidii : vestivitque eam auro purissimo intus ac foris.
Exodus 37 2 Et fecit illi coronam auream per gyrum,
Exodus 37 3 conflans quatuor annulos aureos per quatuor angulos ejus : duos annulos in latere uno, et duos in altero.
Exodus 37 4 Vectes quoque fecit de lignis setim, quos vestivit auro,
Exodus 37 5 et quos misit in annulos, qui erant in lateribus arcæ ad portandum eam.
Exodus 37 6 Fecit et propitiatorium, id est, oraculum, de auro mundissimo, duorum cubitorum et dimidii in longitudine, et cubiti ac semis in latitudine.
Exodus 37 7 Duos etiam cherubim ex auro ductili, quos posuit ex utraque parte propitiatorii :
Exodus 37 8 cherub unum in summitate unius partis, et cherub alterum in summitate partis alterius : duos cherubim in singulis summitatibus propitiatorii,
Exodus 37 9 extendentes alas, et tegentes propitiatorium, seque mutuo et illud respicientes.
Exodus 37 10 Fecit et mensam de lignis setim in longitudine duorum cubitorum, et in latitudine unius cubiti, quæ habebat in altitudine cubitum ac semissem.
Exodus 37 11 Circumdeditque eam auro mundissimo, et fecit illi labium aureum per gyrum,
Exodus 37 12 ipsique labio coronam auream interrasilem quatuor digitorum, et super eamdem, alteram coronam auream.
Exodus 37 13 Fudit et quatuor circulos aureos, quos posuit in quatuor angulis per singulos pedes mensæ
Exodus 37 14 contra coronam : misitque in eos vectes, ut possit mensa portari.
Exodus 37 15 Ipsos quoque vectes fecit de lignis setim, et circumdedit eos auro.
Exodus 37 16 Et vasa ad diversos usus mensæ, acetabula, phialas, et cyathos, et thuribula, ex auro puro, in quibus offerenda sunt libamina.
Exodus 37 17 Fecit et candelabrum ductile de auro mundissimo, de cujus vecte calami, scyphi, sphærulæque, ac lilia procedebant :
Exodus 37 18 sex in utroque latere, tres calami ex parte una, et tres ex altera :
Exodus 37 19 tres scyphi in nucis modum per calamos singulos, sphærulæque simul et lilia : et tres scyphi instar nucis in calamo altero, sphærulæque simul et lilia. Æquum erat opus sex calamorum, qui procedebant de stipite candelabri.
Exodus 37 20 In ipso autem vecte erant quatuor scyphi in nucis modum, sphærulæque per singulos simul et lilia :
Exodus 37 21 et sphærulæ sub duobus calamis per loca tria, qui simul sex fiunt calami procedentes de vecte uno.
Exodus 37 22 Et sphærulæ igitur, et calami ex ipso erant, universa ductilia ex auro purissimo.
Exodus 37 23 Fecit et lucernas septem cum emunctoriis suis, et vasa ubi ea, quæ emuncta sunt, extinguantur, de auro mundissimo.
Exodus 37 24 Talentum auri appendebat candelabrum cum omnibus vasis suis.
Exodus 37 25 Fecit et altare thymiamatis de lignis setim, per quadrum singulos habens cubitos, et in altitudine duos : e cujus angulis procedebant cornua.
Exodus 37 26 Vestivitque illud auro purissimo cum craticula ac parietibus et cornibus.
Exodus 37 27 Fecitque ei coronam aureolam per gyrum, et duos annulos aureos sub corona per singula latera, ut mittantur in eos vectes, et possit altare portari.
Exodus 37 28 Ipsos autem vectes fecit de lignis setim, et operuit laminis aureis.
Exodus 37 29 Composuit et oleum ad sanctificationis unguentum, et thymiama de aromatibus mundissimis opere pigmentarii.
Exodus 38 1 Fecit et altare holocausti de lignis setim, quinque cubitorum per quadrum, et trium in altitudine :
Exodus 38 2 cujus cornua de angulis procedebant, operuitque illum laminis æneis.
Exodus 38 3 Et in usus ejus paravit ex ære vasa diversa, lebetes, forcipes, fuscinulas, uncinos, et ignium receptacula.
Exodus 38 4 Craticulamque ejus in modum retis fecit æneam, et subter eam in altaris medio arulam,
Exodus 38 5 fusis quatuor annulis per totidem retiaculi summitates, ad immittendos vectes ad portandum :
Exodus 38 6 quos et ipsos fecit de lignis setim, et operuit laminis æneis :
Exodus 38 7 induxitque in circulos, qui in lateribus altaris eminebant. Ipsum autem altare non erat solidum, sed cavum ex tabulis, et intus vacuum.
Exodus 38 8 Fecit et labrum æneum cum basi sua de speculis mulierum, quæ excubabant in ostio tabernaculi.
Exodus 38 9 Fecit et atrium, in cujus australi plaga erant tentoria de bysso retorta, cubitorum centum,
Exodus 38 10 columnæ æneæ viginti cum basibus suis, capita columnarum, et tota operis cælatura, argentea.
Exodus 38 11 Æque ad septentrionalem plagam tentoria columnæ, basesque et capita columarum ejusdem mensuræ, et operis ac metalli, erant.
Exodus 38 12 In ea vero plaga, quæ ad occidentem respicit, fuerunt tentoria cubitorum quinquaginta, columnæ decem cum basibus suis æneæ, et capita columnarum, et tota operis cælatura, argentea.
Exodus 38 13 Porro contra orientem quinquaginta cubitorum paravit tentoria :
Exodus 38 14 e quibus, quindecim cubitos columnarum trium, cum basibus suis, unum tenebat latus :
Exodus 38 15 et in parte altera (quia inter utraque introitum tabernaculi fecit) quindecim æque cubitorum erant tentoria, columnæque tres, et bases totidem.
Exodus 38 16 Cuncta atrii tentoria byssus retorta texuerat.
Exodus 38 17 Bases columnarum fuere æneæ, capita autem earum cum cunctis cælaturis suis argentea : sed et ipsas columnas atrii vestivit argento.
Exodus 38 18 Et in introitu ejus opere plumario fecit tentorium ex hyacintho, purpura, vermiculo, ac bysso retorta, quod habebat viginti cubitos in longitudine, altitudo vero quinque cubitorum erat juxta mensuram, quam cuncta atrii tentoria habebant.
Exodus 38 19 Columnæ autem in ingressu fuere quatuor cum basibus æneis, capitaque earum et cælaturæ argenteæ.
Exodus 38 20 Paxillos quoque tabernaculi et atrii per gyrum fecit æneos.
Exodus 38 21 Hæc sunt instrumena tabernaculi testimonii, quæ enumerata sunt juxta præceptum Moysi in cæremoniis Levitarum per manum Ithamar filii Aaron sacerdotis :
Exodus 38 22 quæ Beseleel filius Uri filii Hur de tribu Juda, Domino per Moysen jubente, compleverat,
Exodus 38 23 juncto sibi socio Ooliab filio Achisamech de tribu Dan : qui et ipse artifex lignorum egregius fuit, et polymitarius atque plumarius ex hyacintho, purpura, vermiculo et bysso.
Exodus 38 24 Omne aurum quod expensum est in opere sanctuarii, et quod oblatum est in donariis, viginti novem talentorum fuit, et septingentorum triginta siclorum ad mensuram sanctuarii.
Exodus 38 25 Oblatum est autem ab his qui transierunt ad numerum a viginti annis et supra, de sexcentis tribus millibus et quingentis quinquaginta armatorum.
Exodus 38 26 Fuerunt præterea centum talenta argenti e quibus conflatæ sunt bases sanctuarii, et introitus, ubi velum pendet.
Exodus 38 27 Centum bases factæ sunt de talentis centum, singulis talentis per bases singulas supputatis.
Exodus 38 28 De mille autem septingentis et septuaginta quinque, fecit capita columnarum, quas et ipsas vestivit argento.
Exodus 38 29 Æris quoque oblata sunt talenta septuaginta duo millia, et quadringenti supra sicli,
Exodus 38 30 ex quibus fusæ sunt bases in introitu tabernaculi testimonii, et altare æneum cum craticula sua, omniaque vasa quæ ad usum ejus pertinent,
Exodus 38 31 et bases atrii tam in circuitu quam in ingressu ejus, et paxilli tabernaculi atque atrii per gyrum.
Exodus 39 1 De hyacintho vero et purpura, vermiculo ac bysso, fecit vestes, quibus indueretur Aaron quando ministrabat in sanctis, sicut præcepit Dominus Moysi.
Exodus 39 2 Fecit igitur superhumerale de auro, hyacintho, et purpura, coccoque bis tincto, et bysso retorta,
Exodus 39 3 opere polymitario : inciditque bracteas aureas, et extenuavit in fila, ut possent torqueri cum priorum colorum subtegmine,
Exodus 39 4 duasque oras sibi invicem copulatas in utroque latere summitatum,
Exodus 39 5 et balteum ex eisdem coloribus, sicut præceperat Dominus Moysi.
Exodus 39 6 Paravit et duos lapides onychinos, astrictos et inclusos auro, et sculptos arte gemmaria nominibus filiorum Israël :
Exodus 39 7 posuitque eos in lateribus superhumeralis in monimentum filiorum Israël, sicut præceperat Dominus Moysi.
Exodus 39 8 Fecit et rationale opere polymito juxta opus superhumeralis, ex auro, hyacintho, purpura, coccoque bis tincto, et bysso retorta :
Exodus 39 9 quadrangulum, duplex, mensuræ palmi.
Exodus 39 10 Et posuit in eo gemmarum ordines quatuor. In primo versu erat sardius, topazius, smaragdus.
Exodus 39 11 In secundo, carbunculus, sapphirus, et jaspis.
Exodus 39 12 In tertio, ligurius, achates, et amethystus.
Exodus 39 13 In quarto, chrysolithus, onychinus, et beryllus, circumdati et inclusi auro per ordines suos.
Exodus 39 14 Ipsique lapides duodecim sculpti erant nominibus duodecim tribuum Israël, singuli per nomina singulorum.
Exodus 39 15 Fecerunt in rationali et catenulas sibi invicem cohærentes, de auro purissimo :
Exodus 39 16 et duos uncinos, totidemque annulos aureos. Porro annulos posuerunt in utroque latere rationalis,
Exodus 39 17 e quibus penderent duæ catenæ aureæ, quas inseruerunt uncinis, qui in superhumeralis angulis eminebant.
Exodus 39 18 Hæc et ante et retro ita conveniebant sibi, ut superhumerale et rationale mutuo necterentur,
Exodus 39 19 stricta ad balteum et annulis fortius copulata, quos jungebat vitta hyacinthina, ne laxa fluerent, et a se invicem moverentur, sicut præcepit Dominus Moysi.
Exodus 39 20 Feceruntque quoque tunicam superhumeralis totam hyacinthinam,
Exodus 39 21 et capitium in superiori parte contra medium, oramque per gyrum capitii textilem :
Exodus 39 22 deorsum autem ad pedes mala punica ex hyacintho, purpura, vermiculo, ac bysso retorta :
Exodus 39 23 et tintinnabula de auro purissimo, quæ posuerunt inter malogranata, in extrema parte tunicæ per gyrum :
Exodus 39 24 tintinnabulum autem aureum, et malum punicum, quibus ornatus incedebat pontifex quando ministerio fungebatur, sicut præceperat Dominus Moysi.
Exodus 39 25 Fecerunt et tunicas byssinas opere textili Aaron et filiis ejus :
Exodus 39 26 et mitras cum coronulis suis ex bysso :
Exodus 39 27 feminalia quoque linea, byssina :
Exodus 39 28 cingulum vero de bysso retorta, hyacintho, purpura, ac vermiculo bis tincto, arte plumaria, sicut præceperat Dominus Moysi.
Exodus 39 29 Fecerunt et laminam sacræ venerationis de auro purissimo, scripseruntque in ea opere gemmario, Sanctum Domini :
Exodus 39 30 et strinxerunt eam cum mitra vitta hyacinthina, sicut præceperat Dominus Moysi.
Exodus 39 31 Perfectum est igitur omne opus tabernaculi et tecti testimonii : feceruntque filii Israël cuncta quæ præceperat Dominus Moysi.
Exodus 39 32 Et obtulerunt tabernaculum et tectum et universam supellectilem, annulos, tabulas, vectes, columnas ac bases,
Exodus 39 33 opertorium de pellibus arietum rubricatis, et aliud operimentum de janthinis pellibus,
Exodus 39 34 velum ; arcam, vectes, propitiatorium,
Exodus 39 35 mensam cum vasis suis et propositionis panibus ;
Exodus 39 36 candelabrum, lucernas, et utensilia earum cum oleo ;
Exodus 39 37 altare aureum, et unguentum, et thymiama ex aromatibus,
Exodus 39 38 et tentorium in introitu tabernaculi ;
Exodus 39 39 altare æneum, retiaculum, vectes, et vasa ejus omnia ; labrum cum basi sua ; tentoria atrii, et columnas cum basibus suis ;
Exodus 39 40 tentorium in introitu atrii, funiculosque illius et paxillos. Nihil ex vasis defuit, quæ in ministerium tabernaculi, et in tectum fœderis jussa sunt fieri.
Exodus 39 41 Vestes quoque, quibus sacerdotes utuntur in sanctuario, Aaron scilicet et filii ejus,
Exodus 39 42 obtulerunt filii Israël, sicut præceperat Dominus.
Exodus 39 43 Quæ postquam Moyses cuncta vidit completa, benedixit eis.
Exodus 40 1 Locutusque est Dominus ad Moysen, dicens :
Exodus 40 2 Mense primo, prima die mensis, eriges tabernaculum testimonii,
Exodus 40 3 et pones in eo arcam, dimittesque ante illam velum :
Exodus 40 4 et illata mensa, pones super eam quæ rite præcepta sunt. Candelabrum stabit cum lucernis suis,
Exodus 40 5 et altare aureum, in quo adoletur incensum, coram arca testimonii. Tentorium in introitu tabernaculi pones,
Exodus 40 6 et ante illud altare holocausti :
Exodus 40 7 labrum inter altare et tabernaculum, quod implebis aqua.
Exodus 40 8 Circumdabisque atrium tentoriis, et ingressum ejus.
Exodus 40 9 Et assumpto unctionis oleo unges tabernaculum cum vasis suis, ut sanctificentur :
Exodus 40 10 altare holocausti et omnia vasa ejus,
Exodus 40 11 labrum cum basi sua : omnia unctionis oleo consecrabis, ut sint Sancta sanctorum.
Exodus 40 12 Applicabisque Aaron et filios ejus ad fores tabernaculi testimonii, et lotos aqua
Exodus 40 13 indues sanctis vestibus, ut ministrent mihi, et unctio eorum in sacerdotium sempiternum proficiat.
Exodus 40 14 Fecitque Moyses omnia quæ præceperat Dominus.
Exodus 40 15 Igitur mense primo anni secundi, prima die mensis, collocatum est tabernaculum.
Exodus 40 16 Erexitque Moyses illud, et posuit tabulas ac bases et vectes, statuitque columnas,
Exodus 40 17 et expandit tectum super tabernaculum, imposito desuper operimento, sicut Dominus imperaverat.
Exodus 40 18 Posuit et testimonium in arca, subditis infra vectibus, et oraculum desuper.
Exodus 40 19 Cumque intulisset arcam in tabernaculum, appendit ante eam velum ut expleret Domini jussionem.
Exodus 40 20 Posuit et mensam in tabernaculo testimonii ad plagam septentrionalem extra velum,
Exodus 40 21 ordinatis coram propositionis panibus, sicut præceperat Dominus Moysi.
Exodus 40 22 Posuit et candelabrum in tabernaculo testimonii e regione mensæ in parte australi,
Exodus 40 23 locatis per ordinem lucernis, juxta præceptum Domini.
Exodus 40 24 Posuit et altare aureum sub tecto testimonii contra velum,
Exodus 40 25 et adolevit super eo incensum aromatum, sicut jusserat Dominus Moysi.
Exodus 40 26 Posuit et tentorium in introitu tabernaculi testimonii,
Exodus 40 27 et altare holocausti in vestibulo testimonii, offerens in eo holocaustum, et sacrificia, ut Dominus imperaverat.
Exodus 40 28 Labrum quoque statuit inter tabernaculum testimonii et altare, implens illud aqua.
Exodus 40 29 Laveruntque Moyses et Aaron ac filii ejus manus suas et pedes,
Exodus 40 30 cum ingrederentur tectum fœderis, et accederent ad altare, sicut præceperat Dominus Moysi.
Exodus 40 31 Erexit et atrium per gyrum tabernaculi et altaris, ducto in introitu ejus tentorio. Postquam omnia perfecta sunt,
Exodus 40 32 operuit nubes tabernaculum testimonii, et gloria Domini implevit illud.
Exodus 40 33 Nec poterat Moyses ingredi tectum fœderis, nube operiente omnia, et majestate Domini coruscante, quia cuncta nubes operuerat.
Exodus 40 34 Siquando nubes tabernaculum deserebat, proficiscebantur filii Israël per turmas suas :
Exodus 40 35 si pendebat desuper, manebant in eodem loco.
Exodus 40 36 Nubes quippe Domini incubabat per diem tabernaculo, et ignis in nocte, videntibus cunctis populis Israël per cunctas mansiones suas.
Leviticus 1 1 Vocavit autem Moysen, et locutus est ei Dominus de tabernaculo testimonii, dicens :
Leviticus 1 2 Loquere filiis Israël, et dices ad eos : Homo, qui obtulerit ex vobis hostiam Domino de pecoribus, id est, de bobus et ovibus offerens victimas,
Leviticus 1 3 si holocaustum fuerit ejus oblatio, ac de armento : masculum immaculatum offeret ad ostium tabernaculi testimonii, ad placandum sibi Dominum :
Leviticus 1 4 ponetque manum super caput hostiæ, et acceptabilis erit, atque in expiationem ejus proficiens.
Leviticus 1 5 Immolabitque vitulum coram Domino, et offerent filii Aaron sacerdotes sanguinem ejus, fundentes per altaris circuitum, quod est ante ostium tabernaculi :
Leviticus 1 6 detractaque pelle hostiæ, artus in frusta concident.
Leviticus 1 7 Et subjicient in altari ignem, strue lignorum ante composita :
Leviticus 1 8 et membra quæ sunt cæsa, desuper ordinantes, caput videlicet, et cuncta quæ adhærent jecori,
Leviticus 1 9 intestinis et pedibus lotis aqua : adolebitque ea sacerdos super altare in holocaustum et suavem odorem Domino.
Leviticus 1 10 Quod si de pecoribus oblatio est, de ovibus sive de capris holocaustum, masculum absque macula offeret :
Leviticus 1 11 immolabitque ad latus altaris, quod respicit ad aquilonem, coram Domino : sanguinem vero illius fundent super altare filii Aaron per circuitum :
Leviticus 1 12 dividentque membra, caput, et omnia quæ adhærent jecori, et ponent super ligna, quibus subjiciendus est ignis :
Leviticus 1 13 intestina vero et pedes lavabunt aqua. Et oblata omnia adolebit sacerdos super altare in holocaustum et odorem suavissimum Domino.
Leviticus 1 14 Si autem de avibus, holocausti oblatio fuerit Domino, de turturibus, aut pullis columbæ,
Leviticus 1 15 offeret eam sacerdos ad altare : et retorto ad collum capite, ac rupto vulneris loco, decurrere faciet sanguinem super crepidinem altaris :
Leviticus 1 16 vesiculam vero gutturis, et plumas projiciet prope altare ad orientalem plagam, in loco in quo cineres effundi solent,
Leviticus 1 17 confringetque ascellas ejus, et non secabit, neque ferro dividet eam, et adolebit super altare, lignis igne supposito. Holocaustum est et oblatio suavissimi odoris Domino.
Leviticus 2 1 Anima cum obtulerit oblationem sacrificii Domino, simila erit ejus oblatio ; fundetque super eam oleum, et ponet thus,
Leviticus 2 2 ac deferet ad filios Aaron sacerdotes : quorum unus tollet pugillum plenum similæ et olei, ac totum thus, et ponet memoriale super altare in odorem suavissimum Domino.
Leviticus 2 3 Quod autem reliquum fuerit de sacrificio, erit Aaron et filiorum ejus, Sanctum sanctorum de oblationibus Domini.
Leviticus 2 4 Cum autem obtuleris sacrificium coctum in clibano : de simila, panes scilicet absque fermento, conspersos oleo, et lagana azyma oleo lita.
Leviticus 2 5 Si oblatio tua fuerit de sartagine, similæ conspersæ oleo et absque fermento,
Leviticus 2 6 divides eam minutatim, et fundes super eam oleum.
Leviticus 2 7 Sin autem de craticula fuerit sacrificium, æque simila oleo conspergetur :
Leviticus 2 8 quam offerens Domino, trades manibus sacerdotis.
Leviticus 2 9 Qui cum obtulerit eam, tollet memoriale de sacrificio, et adolebit super altare in odorem suavitatis Domino :
Leviticus 2 10 quidquid autem reliquum est, erit Aaron, et filiorum ejus, Sanctum sanctorum de oblationibus Domini.
Leviticus 2 11 Omnis oblatio quæ offeretur Domino, absque fermento fiet, nec quidquam fermenti ac mellis adolebitur in sacrificio Domino.
Leviticus 2 12 Primitias tantum eorum offeretis ac munera : super altare vero non imponentur in odorem suavitatis.
Leviticus 2 13 Quidquid obtuleris sacrificii, sale condies, nec auferes sal fœderis Dei tui de sacrificio tuo : in omni oblatione tua offeres sal.
Leviticus 2 14 Si autem obtuleris munus primarum frugum tuarum Domino de spicis adhuc virentibus, torrebis igni, et confringes in morem farris, et sic offeres primitias tuas Domino,
Leviticus 2 15 fundens supra oleum, et thus imponens, quia oblatio Domini est :
Leviticus 2 16 de qua adolebit sacerdos in memoriam muneris partem farris fracti, et olei, ac totum thus.
Leviticus 3 1 Quod si hostia pacificorum fuerit ejus oblatio, et de bobus voluerit offerre, marem sive feminam, immaculata offeret coram Domino.
Leviticus 3 2 Ponetque manum super caput victimæ suæ, quæ immolabitur in introitu tabernaculi testimonii, fundentque filii Aaron sacerdotes sanguinem per altaris circuitum.
Leviticus 3 3 Et offerent de hostia pacificorum in oblationem Domino, adipem qui operit vitalia, et quidquid pinguedinis est intrinsecus :
Leviticus 3 4 duos renes cum adipe quo teguntur ilia, et reticulum jecoris cum renunculis.
Leviticus 3 5 Adolebuntque ea super altare in holocaustum, lignis igne supposito, in oblationem suavissimi odoris Domino.
Leviticus 3 6 Si vero de ovibus fuerit ejus oblatio et pacificorum hostia, sive masculum obtulerit, sive feminam, immaculata erunt.
Leviticus 3 7 Si agnum obtulerit coram Domino,
Leviticus 3 8 ponet manum suam super caput victimæ suæ : quæ immolabitur in vestibulo tabernaculi testimonii : fundentque filii Aaron sanguinem ejus per circuitum altaris.
Leviticus 3 9 Et offerent de pacificorum hostia sacrificium Domino : adipem et caudam totam
Leviticus 3 10 cum renibus, et pinguedinem quæ operit ventrem atque universa vitalia, et utrumque renunculum cum adipe qui est juxta ilia, reticulumque jecoris cum renunculis.
Leviticus 3 11 Et adolebit ea sacerdos super altare in pabulum ignis et oblationis Domini.
Leviticus 3 12 Si capra fuerit ejus oblatio, et obtulerit eam Domino,
Leviticus 3 13 ponet manum suam super caput ejus : immolabitque eam in introitu tabernaculi testimonii, et fundent filii Aaron sanguinem ejus per altaris circuitum.
Leviticus 3 14 Tollentque ex ea in pastum ignis dominici, adipem qui operit ventrem, et qui tegit universa vitalia :
Leviticus 3 15 duos renunculos cum reticulo, quod est super eos juxta ilia, et arvinam jecoris cum renunculis :
Leviticus 3 16 adolebitque ea super altare sacerdos in alimoniam ignis, et suavissimi odoris. Omnis adeps, Domini erit
Leviticus 3 17 jure perpetuo in generationibus, et cunctis habitaculis vestris : nec sanguinem nec adipem omnino comedetis.
Leviticus 4 1 Locutusque est Dominus ad Moysen, dicens :
Leviticus 4 2 Loquere filiis Israël : Anima, quæ peccaverit per ignorantiam, et de universis mandatis Domini, quæ præcepit ut non fierent, quippiam fecerit :
Leviticus 4 3 si sacerdos, qui unctus est, peccaverit, delinquere faciens populum, offeret pro peccato suo vitulum immaculatum Domino :
Leviticus 4 4 et adducet illum ad ostium tabernaculi testimonii coram Domino, ponetque manum super caput ejus, et immolabit eum Domino.
Leviticus 4 5 Hauriet quoque de sanguine vituli, inferens illum in tabernaculum testimonii.
Leviticus 4 6 Cumque intinxerit digitum in sanguine, asperget eo septies coram Domino contra velum sanctuarii.
Leviticus 4 7 Ponetque de eodem sanguine super cornua altaris thymiamatis gratissimi Domino, quod est in tabernaculo testimonii : omnem autem reliquum sanguinem fundet in basim altaris holocausti in introitu tabernaculi.
Leviticus 4 8 Et adipem vituli auferet pro peccato, tam eum qui vitalia operit quam omnia quæ intrinsecus sunt :
Leviticus 4 9 duos renunculos et reticulum quod est super eos juxta ilia, et adipem jecoris cum renunculis,
Leviticus 4 10 sicut aufertur de vitulo hostiæ pacificorum : et adolebit ea super altare holocausti.
Leviticus 4 11 Pellem vero et omnes carnes, cum capite et pedibus et intestinis et fimo,
Leviticus 4 12 et reliquo corpore, efferet extra castra in locum mundum, ubi cineres effundi solent : incendetque ea super lignorum struem, quæ in loco effusorum cinerum cremabuntur.
Leviticus 4 13 Quod si omnis turba Israël ignoraverit, et per imperitiam fecerit quod contra mandatum Domini est,
Leviticus 4 14 et postea intellexerit peccatum suum, offeret pro peccato suo vitulum, adducetque eum ad ostium tabernaculi.
Leviticus 4 15 Et ponent seniores populi manus super caput ejus coram Domino. Immolatoque vitulo in conspectu Domini,
Leviticus 4 16 inferet sacerdos, qui unctus est, de sanguine ejus in tabernaculum testimonii,
Leviticus 4 17 tincto digito aspergens septies contra velum.
Leviticus 4 18 Ponetque de eodem sanguine in cornibus altaris, quod est coram Domino in tabernaculo testimonii : reliquum autem sanguinem fundet juxta basim altaris holocaustorum, quod est in ostio tabernaculi testimonii.
Leviticus 4 19 Omnemque ejus adipem tollet, et adolebit super altare :
Leviticus 4 20 sic faciens et de hoc vitulo quomodo fecit et prius : et rogante pro eis sacerdote, propitius erit eis Dominus.
Leviticus 4 21 Ipsum autem vitulum efferet extra castra, atque comburet sicut et priorem vitulum : quia est pro peccato multitudinis.
Leviticus 4 22 Si peccaverit princeps, et fecerit unum e pluribus per ignorantiam, quod Domini lege prohibetur :
Leviticus 4 23 et postea intellexerit peccatum suum, offeret hostiam Domino, hircum de capris immaculatum.
Leviticus 4 24 Ponetque manum suam super caput ejus : cumque immolaverit eum loco ubi solet mactari holocaustum coram Domino, quia pro peccato est,
Leviticus 4 25 tinget sacerdos digitum in sanguine hostiæ pro peccato, tangens cornua altaris holocausti, et reliquum fundens ad basim ejus.
Leviticus 4 26 Adipem vero adolebit supra, sicut in victimis pacificorum fieri solet : rogabitque pro eo sacerdos, et pro peccato ejus, et dimittetur ei.
Leviticus 4 27 Quod si peccaverit anima per ignorantiam, de populo terræ, ut faciat quidquam de his, quæ Domini lege prohibentur, atque delinquat,
Leviticus 4 28 et cognoverit peccatum suum, offeret capram immaculatam.
Leviticus 4 29 Ponetque manum super caput hostiæ quæ pro peccato est, et immolabit eam in loco holocausti.
Leviticus 4 30 Tolletque sacerdos de sanguine in digito suo : et tangens cornua altaris holocausti, reliquum fundet ad basim ejus.
Leviticus 4 31 Omnem autem adipem auferens, sicut auferri solet de victimis pacificorum, adolebit super altare in odorem suavitatis Domino : rogabitque pro eo, et dimittetur ei.
Leviticus 4 32 Sin autem de pecoribus obtulerit victimam pro peccato, ovem scilicet immaculatam :
Leviticus 4 33 ponet manum super caput ejus, et immolabit eam in loco ubi solent cædi holocaustorum hostiæ.
Leviticus 4 34 Sumetque sacerdos de sanguine ejus digito suo, et tangens cornua altaris holocausti, reliquum fundet ad basim ejus.
Leviticus 4 35 Omnem quoque adipem auferens, sicut auferri solet adeps arietis, qui immolatur pro pacificis, cremabit super altare in incensum Domini : rogabitque pro eo, et pro peccato ejus, et dimittetur ei.
Leviticus 5 1 Si peccaverit anima, et audierit vocem jurantis, testisque fuerit quod aut ipse vidit, aut conscius est : nisi indicaverit, portabit iniquitatem suam.
Leviticus 5 2 Anima quæ tetigerit aliquid immundum, sive quod occisum a bestia est, aut per se mortuum, aut quodlibet aliud reptile : et oblita fuerit immunditiæ suæ, rea est, et deliquit :
Leviticus 5 3 et si tetigerit quidquam de immunditia hominis juxta omnem impuritatem, qua pollui solet, oblitaque cognoverit postea, subjacebit delicto.
Leviticus 5 4 Anima, quæ juraverit, et protulerit labiis suis, ut vel male quid faceret, vel bene, et idipsum juramento et sermone firmaverit, oblitaque postea intellexerit delictum suum,
Leviticus 5 5 agat pœnitentiam pro peccato,
Leviticus 5 6 et offerat de gregibus agnam sive capram, orabitque pro ea sacerdos et pro peccato ejus.
Leviticus 5 7 Sin autem non potuerit offerre pecus, offerat duos turtures, vel duos pullos columbarum Domino, unum pro peccato, et alterum in holocaustum,
Leviticus 5 8 dabitque eos sacerdoti : qui primum offerens pro peccato, retorquebit caput ejus ad pennulas, ita ut collo hæreat, et non penitus abrumpatur.
Leviticus 5 9 Et asperget de sanguine ejus parietem altaris ; quidquid autem reliquum fuerit, faciet distillare ad fundamentum ejus, quia pro peccato est.
Leviticus 5 10 Alterum vero adolebit in holocaustum, ut fieri solet : rogabitque pro eo sacerdos et pro peccato ejus, et dimittetur ei.
Leviticus 5 11 Quod si non quiverit manus ejus duos offerre turtures, aut duos pullos columbarum, offeret pro peccato suo similæ partem ephi decimam : non mittet in eam oleum, nec thuris aliquid imponet, quia pro peccato est.
Leviticus 5 12 Tradetque eam sacerdoti : qui plenum ex ea pugillum hauriens, cremabit super altare in monimentum ejus qui obtulerit,
Leviticus 5 13 rogans pro illo et expians : reliquam vero partem ipse habebit in munere.
Leviticus 5 14 Locutusque est Dominus ad Moysen, dicens :
Leviticus 5 15 Anima si prævaricans cæremonias, per errorem, in his quæ Domino sunt sanctificata, peccaverit, offeret pro delicto suo arietem immaculatum de gregibus, qui emi potest duobus siclis, juxta pondus sanctuarii :
Leviticus 5 16 ipsumque quod intulit damni restituet, et quintam partem ponet supra, tradens sacerdoti, qui rogabit pro eo offerens arietem, et dimittetur ei.
Leviticus 5 17 Anima si peccaverit per ignorantiam, feceritque unum ex his quæ Domini lege prohibentur, et peccati rea intellexerit iniquitatem suam,
Leviticus 5 18 offeret arietem immaculatum de gregibus sacerdoti, juxta mensuram æstimationemque peccati : qui orabit pro eo, quia nesciens fecerit : et dimittetur ei,
Leviticus 5 19 quia per errorem deliquit in Dominum.
Leviticus 6 1 Locutus est Dominus ad Moysen, dicens :
Leviticus 6 2 Anima quæ peccaverit, et contempto Domino, negaverit proximo suo depositum quod fidei ejus creditum fuerat, vel vi aliquid extorserit, aut calumniam fecerit,
Leviticus 6 3 sive rem perditam invenerit, et inficians insuper pejeraverit, et quodlibet aliud ex pluribus fecerit, in quibus solent peccare homines,
Leviticus 6 4 convicta delicti,
Leviticus 6 5 reddet omnia, quæ per fraudem voluit obtinere, integra, et quintam insuper partem domino cui damnum intulerat.
Leviticus 6 6 Pro peccato autem suo offeret arietem immaculatum de grege, et dabit eum sacerdoti, juxta æstimationem mensuramque delicti :
Leviticus 6 7 qui rogabit pro eo coram Domino, et dimittetur illi pro singulis quæ faciendo peccavit.
Leviticus 6 8 Locutusque est Dominus ad Moysen, dicens :
Leviticus 6 9 Præcipe Aaron et filiis ejus : Hæc est lex holocausti : cremabitur in altari tota nocte usque mane : ignis ex eodem altari erit.
Leviticus 6 10 Vestietur tunica sacerdos et feminalibus lineis : tolletque cineres, quos vorans ignis exussit, et ponens juxta altare,
Leviticus 6 11 spoliabitur prioribus vestimentis, indutusque aliis, efferret eos extra castra, et in loco mundissimo usque ad favillam consumi faciet.
Leviticus 6 12 Ignis autem in altari semper ardebit, quem nutriet sacerdos subjiciens ligna mane per singulos dies, et imposito holocausto, desuper adolebit adipes pacificorum.
Leviticus 6 13 Ignis est iste perpetuus, qui numquam deficiet in altari.
Leviticus 6 14 Hæc est lex sacrificii et libamentorum, quæ offerent filii Aaron coram Domino, et coram altari.
Leviticus 6 15 Tollet sacerdos pugillum similæ, quæ conspersa est oleo, et totum thus, quod super similam positum est : adolebitque illud in altari in monimentum odoris suavissimi Domino :
Leviticus 6 16 reliquam autem partem similæ comedet Aaron cum filiis suis, absque fermento : et comedet in loco sancto atrii tabernaculi.
Leviticus 6 17 Ideo autem non fermentabitur, quia pars ejus in Domini offertur incensum. Sanctum sanctorum erit, sicut pro peccato atque delicto.
Leviticus 6 18 Mares tantum stirpis Aaron comedent illud. Legitimum ac sempiternum erit in generationibus vestris de sacrificiis Domini : omnis qui tetigerit illa, sanctificabitur.
Leviticus 6 19 Locutusque est Dominus ad Moysen, dicens :
Leviticus 6 20 Hæc est oblatio Aaron, et filiorum ejus, quam offerre debent Domino in die unctionis suæ. Decimam partem ephi offerent similæ in sacrificio sempiterno, medium ejus mane, et medium ejus vespere :
Leviticus 6 21 quæ in sartagine oleo conspersa frigetur. Offeret autem eam calidam in odorem suavissimum Domino
Leviticus 6 22 sacerdos, qui jure patri successerit, et tota cremabitur in altari.
Leviticus 6 23 Omne enim sacrificium sacerdotum igne consumetur, nec quisquam comedet ex eo.
Leviticus 6 24 Locutus est autem Dominus ad Moysen, dicens :
Leviticus 6 25 Loquere Aaron et filiis ejus : Ista est lex hostiæ pro peccato : in loco ubi offertur holocaustum, immolabitur coram Domino. Sanctum sanctorum est.
Leviticus 6 26 Sacerdos, qui offert, comedet eam in loco sancto, in atrio tabernaculi.
Leviticus 6 27 Quidquid tetigerit carnes ejus, sanctificabitur. Si de sanguine illius vestis fuerit aspersa, lavabitur in loco sancto.
Leviticus 6 28 Vas autem fictile, in quo cocta est, confringetur ; quod si vas æneum fuerit, defricabitur, et lavabitur aqua.
Leviticus 6 29 Omnis masculus de genere sacerdotali vescetur de carnibus ejus, quia Sanctum sanctorum est.
Leviticus 6 30 Hostia enim quæ cæditur pro peccato, cujus sanguis infertur in tabernaculum testimonii ad expiandum in sanctuario, non comedetur, sed comburetur igni.
Leviticus 7 1 Hæc quoque lex hostiæ pro delicto, Sancta sanctorum est :
Leviticus 7 2 idcirco ubi immolabitur holocaustum, mactabitur et victima pro delicto : sanguis ejus per gyrum altaris fundetur.
Leviticus 7 3 Offerent ex ea caudam et adipem qui operit vitalia :
Leviticus 7 4 duos renunculos, et pinguedinem quæ juxta ilia est, reticulumque jecoris cum renunculis.
Leviticus 7 5 Et adolebit ea sacerdos super altare : incensum est Domini pro delicto.
Leviticus 7 6 Omnis masculus de sacerdotali genere, in loco sancto vescetur his carnibus, quia Sanctum sanctorum est.
Leviticus 7 7 Sicut pro peccato offertur hostia, ita et pro delicto : utriusque hostiæ lex una erit : ad sacerdotem, qui eam obtulerit, pertinebit.
Leviticus 7 8 Sacerdos qui offert holocausti victimam, habebit pellem ejus.
Leviticus 7 9 Et omne sacrificium similæ, quod coquitur in clibano, et quidquid in craticula, vel in sartagine præparatur, ejus erit sacerdotis a quo offertur :
Leviticus 7 10 sive oleo conspersa, sive arida fuerint, cunctis filiis Aaron mensura æqua per singulos dividetur.
Leviticus 7 11 Hæc est lex hostiæ pacificorum quæ offertur Domino.
Leviticus 7 12 Si pro gratiarum actione oblatio fuerit, offerent panes absque fermento conspersos oleo, et lagana azyma uncta oleo, coctamque similam, et collyridas olei admistione conspersas :
Leviticus 7 13 panes quoque fermentatos cum hostia gratiarum, quæ immolatur pro pacificis :
Leviticus 7 14 ex quibus unus pro primitiis offeretur Domino, et erit sacerdotis qui fundet hostiæ sanguinem,
Leviticus 7 15 cujus carnes eadem comedentur die, nec remanebit ex eis quidquam usque mane.
Leviticus 7 16 Si voto, vel sponte quispiam obtulerit hostiam, eadem similiter edetur die : sed et si quid in crastinum remanserit, vesci licitum est :
Leviticus 7 17 quidquid autem tertius invenerit dies, ignis absumet.
Leviticus 7 18 Si quis de carnibus victimæ pacificorum die tertio comederit, irrita fiet oblatio, nec proderit offerenti : quin potius quæcumque anima tali se edulio contaminaverit, prævaricationis rea erit.
Leviticus 7 19 Caro, quæ aliquid tetigerit immundum, non comedetur, sed comburetur igni : qui fuerit mundus, vescetur ex ea.
Leviticus 7 20 Anima polluta quæ ederit de carnibus hostiæ pacificorum, quæ oblata est Domino, peribit de populis suis.
Leviticus 7 21 Et quæ tetigerit immunditiam hominis, vel jumenti, sive omnis rei quæ polluere potest, et comederit de hujuscemodi carnibus, interibit de populis suis.
Leviticus 7 22 Locutusque est Dominus ad Moysen, dicens :
Leviticus 7 23 Loquere filiis Israël : Adipem ovis, et bovis, et capræ non comedetis.
Leviticus 7 24 Adipem cadaveris morticini, et ejus animalis, quod a bestia captum est, habebitis in varios usus.
Leviticus 7 25 Si quis adipem, qui offerri debet in incensum Domini, comederit, peribit de populo suo.
Leviticus 7 26 Sanguinem quoque omnis animalis non sumetis in cibo, tam de avibus quam de pecoribus.
Leviticus 7 27 Omnis anima, quæ ederit sanguinem, peribit de populis suis.
Leviticus 7 28 Locutusque est Dominus ad Moysen, dicens :
Leviticus 7 29 Loquere filiis Israël, dicens : Qui offert victimam pacificorum Domino, offerat simul et sacrificium, id est, libamenta ejus.
Leviticus 7 30 Tenebit manibus adipem hostiæ, et pectusculum : cumque ambo oblata Domino consecraverit, tradet sacerdoti,
Leviticus 7 31 qui adolebit adipem super altare, pectusculum autem erit Aaron et filiorum ejus.
Leviticus 7 32 Armus quoque dexter de pacificorum hostiis cedet in primitias sacerdotis.
Leviticus 7 33 Qui obtulerit sanguinem et adipem filiorum Aaron, ipse habebit et armum dextrum in portione sua.
Leviticus 7 34 Pectusculum enim elevationis, et armum separationis, tuli a filiis Israël de hostiis eorum pacificis, et dedi Aaron sacerdoti, et filiis ejus, lege perpetua, ab omni populo Israël.
Leviticus 7 35 Hæc est unctio Aaron et filiorum ejus in cæremoniis Domini die qua obtulit eos Moyses, ut sacerdotio fungerentur,
Leviticus 7 36 et quæ præcepit eis dari Dominus a filiis Israël religione perpetua in generationibus suis.
Leviticus 7 37 Ista est lex holocausti, et sacrificii pro peccato atque delicto, et pro consecratione et pacificorum victimis,
Leviticus 7 38 quam constituit Dominus Moysi in monte Sinai, quando mandabit filiis Israël ut offerrent oblationes suas Domino in deserto Sinai.
Leviticus 8 1 Locutusque est Dominus ad Moysen, dicens :
Leviticus 8 2 Tolle Aaron cum filiis suis, vestes eorum, et unctionis oleum, vitulum pro peccato, duos arietes, canistrum cum azymis :
Leviticus 8 3 et congregabis omnem cœtum ad ostium tabernaculi.
Leviticus 8 4 Fecit Moyses ut Dominus imperaverat. Congregataque omni turba ante fores tabernaculi,
Leviticus 8 5 ait : Iste est sermo, quem jussit Dominus fieri.
Leviticus 8 6 Statimque obtulit Aaron et filios ejus. Cumque lavisset eos,
Leviticus 8 7 vestivit pontificem subucula linea, accingens eum balteo, et induens eum tunica hyacinthina, et desuper humerale imposuit,
Leviticus 8 8 quod astringens cingulo aptavit rationali, in quo erat Doctrina et Veritas.
Leviticus 8 9 Cidari quoque texit caput : et super eam, contra frontem, posuit laminam auream consecratam in sanctificatione, sicut præceperat ei Dominus.
Leviticus 8 10 Tulit et unctionis oleum, quo linivit tabernaculum cum omni supellectili sua.
Leviticus 8 11 Cumque sanctificans aspersisset altare septem vicibus, unxit illud, et omnia vasa ejus, labrumque cum basi sua sanctificavit oleo.
Leviticus 8 12 Quod fundens super caput Aaron, unxit eum, et consecravit :
Leviticus 8 13 filios quoque ejus oblatos vestivit tunicis lineis, et cinxit balteis, imposuitque mitras, ut jusserat Dominus.
Leviticus 8 14 Obtulit et vitulum pro peccato : cumque super caput ejus posuisset Aaron et filii ejus manus suas,
Leviticus 8 15 immolavit eum, hauriens sanguinem, et tincto digito, tetigit cornua altaris per gyrum : quo expiato et sanctificato, fudit reliquum sanguinem ad fundamenta ejus.
Leviticus 8 16 Adipem vero qui erat super vitalia, et reticulum jecoris, duosque renunculos, cum arvinulis suis, adolevit super altare :
Leviticus 8 17 vitulum cum pelle, et carnibus, et fimo, cremans extra castra, sicut præceperat Dominus.
Leviticus 8 18 Obtulit et arietem in holocaustum : super cujus caput cum imposuissent Aaron et filii ejus manus suas,
Leviticus 8 19 immolavit eum, et fudit sanguinem ejus per circuitum altaris.
Leviticus 8 20 Ipsumque arietem in frusta concidens, caput ejus, et artus, et adipem adolevit igni,
Leviticus 8 21 lotis prius intestinis et pedibus : totumque simul arietem incendit super altare, eo quod esset holocaustum suavissimi odoris Domino, sicut præceperat ei.
Leviticus 8 22 Obtulit et arietem secundum in consecratione sacerdotum, posueruntque super caput ejus Aaron et filii ejus manus suas :
Leviticus 8 23 quem cum immolasset Moyses, sumens de sanguine ejus, tetigit extremum auriculæ dextræ Aaron, et pollicem manus ejus dextræ, similiter et pedis.
Leviticus 8 24 Obtulit et filios Aaron : cumque de sanguine arietis immolati tetigisset extremum auriculæ singulorum dextræ, et pollices manus ac pedis dextri, reliquum fudit super altare per circuitum :
Leviticus 8 25 adipem vero, et caudam, omnemque pinguedinem quæ operit intestina, reticulumque jecoris, et duos renes cum adipibus suis et armo dextro separavit.
Leviticus 8 26 Tollens autem de canistro azymorum, quod erat coram Domino, panem absque fermento, et collyridam conspersam oleo, laganumque, posuit super adipes, et armum dextrum,
Leviticus 8 27 tradens simul omnia Aaron et filiis ejus. Qui postquam levaverunt ea coram Domino,
Leviticus 8 28 rursum suscepta de manibus eorum, adolevit super altare holocausti, eo quod consecrationis esset oblatio, in odorem suavitatis, sacrificii Domino.
Leviticus 8 29 Tulitque pectusculum, elevans illud coram Domino, de ariete consecrationis in partem suam, sicut præceperat ei Dominus.
Leviticus 8 30 Assumensque unguentum, et sanguinem qui erat in altari, aspersit super Aaron et vestimenta ejus, et super filios illius ac vestes eorum.
Leviticus 8 31 Cumque sanctificasset eos in vestitu suo, præcepit eis, dicens : Coquite carnes ante fores tabernaculi, et ibi comedite eas ; panes quoque consecrationis edite, qui positi sunt in canistro, sicut præcepit mihi Dominus, dicens : Aaron et filii ejus comedent eos :
Leviticus 8 32 quidquid autem reliquum fuerit de carne et panibus, ignis absumet.
Leviticus 8 33 De ostio quoque tabernaculi non exibitis septem diebus, usque ad diem quo complebitur tempus consecrationis vestræ ; septem enim diebus finitur consecratio :
Leviticus 8 34 sicut et impræsentiarum factum est, ut ritus sacrificii compleretur.
Leviticus 8 35 Die ac nocte manebitis in tabernaculo observantes custodias Domini, ne moriamini : sic enim mihi præceptum est.
Leviticus 8 36 Feceruntque Aaron et filii ejus cuncta quæ locutus est Dominus per manum Moysi.
Leviticus 9 1 Facto autem octavo die, vocavit Moyses Aaron, et filios ejus, ac majores natu Israël, dixitque ad Aaron :
Leviticus 9 2 Tolle de armento vitulum pro peccato, et arietem in holocaustum, utrumque immaculatum, et offer illos coram Domino.
Leviticus 9 3 Et ad filios Israël loqueris : Tollite hircum pro peccato, et vitulum, atque agnum, anniculos, et sine macula in holocaustum,
Leviticus 9 4 bovem et arietem pro pacificis : et immolate eos coram Domino, in sacrificio singulorum similam conspersam oleo offerentes : hodie enim Dominus apparebit vobis.
Leviticus 9 5 Tulerunt ergo cuncta quæ jusserat Moyses ad ostium tabernaculi : ubi cum omnis multitudo astaret,
Leviticus 9 6 ait Moyses : Iste est sermo, quem præcepit Dominus : facite, et apparebit vobis gloria ejus.
Leviticus 9 7 Et dixit ad Aaron : Accede ad altare, et immola pro peccato tuo : offer holocaustum, et deprecare pro te et pro populo : cumque mactaveris hostiam populi, ora pro eo, sicut præcepit Dominus.
Leviticus 9 8 Statimque Aaron accedens ad altare, immolavit vitulum pro peccato suo :
Leviticus 9 9 cujus sanguinem obtulerunt ei filii sui : in quo tingens digitum, tetigit cornua altaris, et fudit residuum ad basim ejus.
Leviticus 9 10 Adipemque, et renunculos, ac reticulum jecoris, quæ sunt pro peccato, adolevit super altare, sicut præceperat Dominus Moysi :
Leviticus 9 11 carnes vero et pellem ejus extra castra combussit igni.
Leviticus 9 12 Immolavit et holocausti victimam : obtuleruntque ei filii sui sanguinem ejus, quem fudit per altaris circuitum.
Leviticus 9 13 Ipsam etiam hostiam in frusta concisam, cum capite et membris singulis obtulerunt ; quæ omnia super altare cremavit igni,
Leviticus 9 14 lotis aqua prius intestinis et pedibus.
Leviticus 9 15 Et pro peccato populi offerens, mactavit hircum : expiatoque altari,
Leviticus 9 16 fecit holocaustum,
Leviticus 9 17 addens in sacrificio libamenta, quæ pariter offeruntur, et adolens ea super altare, absque cæremoniis holocausti matutini.
Leviticus 9 18 Immolavit et bovem atque arietem, hostias pacificas populi : obtuleruntque ei filii sui sanguinem, quem fudit super altare in circuitum.
Leviticus 9 19 Adipem autem bovis, et caudam arietis, renunculosque cum adipibus suis, et reticulum jecoris,
Leviticus 9 20 posuerunt super pectora : cumque cremati essent adipes super altare,
Leviticus 9 21 pectora eorum, et armos dextros separavit Aaron, elevans coram Domino, sicut præceperat Moyses.
Leviticus 9 22 Et extendens manus ad populum, benedixit ei. Sicque completis hostiis pro peccato, et holocaustis, et pacificis, descendit.
Leviticus 9 23 Ingressi autem Moyses et Aaron in tabernaculum testimonii, et deinceps egressi, benedixerunt populo. Apparuitque gloria Domini omni multitudini :
Leviticus 9 24 et ecce egressus ignis a Domino, devoravit holocaustum, et adipes qui erant super altare. Quod cum vidissent turbæ, laudaverunt Dominum, ruentes in facies suas.
Leviticus 10 1 Arreptisque Nadab et Abiu filii Aaron thuribulis, posuerunt ignem, et incensum desuper, offerentes coram Domino ignem alienum : quod eis præceptum non erat.
Leviticus 10 2 Egressusque ignis a Domino, devoravit eos, et mortui sunt coram Domino.
Leviticus 10 3 Dixitque Moyses ad Aaron : Hoc est quod locutus est Dominus : Sanctificabor in iis qui appropinquant mihi, et in conspectu omnis populi glorificabor. Quod audiens tacuit Aaron.
Leviticus 10 4 Vocatis autem Moyses Misaële et Elisaphan filiis Oziel, patrui Aaron, ait ad eos : Ite, et tollite fratres vestros de conspectu sanctuarii, et asportate extra castra.
Leviticus 10 5 Confestimque pergentes, tulerunt eos sicut jacebant, vestitos lineis tunicis, et ejecerunt foras, ut sibi fuerat imperatum.
Leviticus 10 6 Locutusque est Moyses ad Aaron, et ad Eleazar, et Ithamar, filios ejus : Capita vestra nolite nudare, et vestimenta nolite scindere, ne forte moriamini, et super omnem cœtum oriatur indignatio. Fratres vestri, et omnis domus Israël, plangant incendium quod Dominus suscitavit :
Leviticus 10 7 vos autem non egrediemini fores tabernaculi, alioquin peribitis : oleum quippe sanctæ unctionis est super vos. Qui fecerunt omnia juxta præceptum Moysi.
Leviticus 10 8 Dixit quoque Dominus ad Aaron :
Leviticus 10 9 Vinum, et omne quod inebriare potest, non bibetis tu et filii tui, quando intratis in tabernaculum testimonii, ne moriamini : quia præceptum sempiternum est in generationes vestras :
Leviticus 10 10 et ut habeatis scientiam discernendi inter sanctum et profanum, inter pollutum et mundum ;
Leviticus 10 11 doceatisque filios Israël omnia legitima mea quæ locutus est Dominus ad eos per manum Moysi.
Leviticus 10 12 Locutusque est Moyses ad Aaron, et ad Eleazar, et Ithamar, filios ejus, qui erant residui : Tollite sacrificium, quod remansit de oblatione Domini, et comedite illud absque fermento juxta altare, quia Sanctum sanctorum est.
Leviticus 10 13 Comedetis autem in loco sancto : quod datum est tibi et filiis tuis de oblationibus Domini, sicut præceptum est mihi.
Leviticus 10 14 Pectusculum quoque quod oblatum est, et armum qui separatus est, edetis in loco mundissimo tu et filii tui, et filiæ tuæ tecum : tibi enim ac liberis tuis reposita sunt de hostiis salutaribus filiorum Israël :
Leviticus 10 15 eo quod armum et pectus, et adipes qui cremantur in altari, elevaverunt coram Domino, et pertineant ad te, et ad filios tuos, lege perpetua, sicut præcepit Dominus.
Leviticus 10 16 Inter hæc, hircum, qui oblatus fuerat pro peccato, cum quæreret Moyses, exustum reperit : iratusque contra Eleazar et Ithamar filios Aaron, qui remanserant, ait :
Leviticus 10 17 Cur non comedistis hostiam pro peccato in loco sancto, quæ Sancta sanctorum est, et data vobis ut portetis iniquitatem multitudinis, et rogetis pro ea in conspectu Domini,
Leviticus 10 18 præsertim cum de sanguine illius non sit illatum intra sancta, et comedere debueritis eam in Sanctuario, sicut præceptum est mihi ?
Leviticus 10 19 Respondit Aaron : Oblata est hodie victima pro peccato, et holocaustum coram Domino : mihi autem accidit quod vides ; quomodo potui comedere eam, aut placere Domino in cæremoniis mente lugubri ?
Leviticus 10 20 Quod cum audisset Moyses, recepit satisfactionem.
Leviticus 11 1 Locutusque est Dominus ad Moysen et Aaron, dicens :
Leviticus 11 2 Dicite filiis Israël : Hæc sunt animalia quæ comedere debetis de cunctis animantibus terræ :
Leviticus 11 3 omne quod habet divisam ungulam, et ruminat in pecoribus, comedetis.
Leviticus 11 4 Quidquid autem ruminat quidem, et habet ungulam, sed non dividit eam, sicut camelus et cetera, non comedetis illud, et inter immunda reputabitis.
Leviticus 11 5 Chœrogryllus qui ruminat, ungulamque non dividit, immundus est.
Leviticus 11 6 Lepus quoque : nam et ipse ruminat, sed ungulam non dividit.
Leviticus 11 7 Et sus : qui cum ungulam dividat, non ruminat.
Leviticus 11 8 Horum carnibus non vescemini, nec cadavera contingetis, quia immunda sunt vobis.
Leviticus 11 9 Hæc sunt quæ gignuntur in aquis, et vesci licitum est : omne quod habet pinnulas et squamas, tam in mari quam in fluminibus et stagnis, comedetis.
Leviticus 11 10 Quidquid autem pinnulas et squamas non habet, eorum quæ in aquis moventur et vivunt, abominabile vobis,
Leviticus 11 11 execrandumque erit : carnes eorum non comedetis, et morticina vitabitis.
Leviticus 11 12 Cuncta quæ non habent pinnulas et squamas in aquis, polluta erunt.
Leviticus 11 13 Hæc sunt quæ de avibus comedere non debetis, et vitanda sunt vobis : aquilam, et gryphem, et haliæetum,
Leviticus 11 14 et milvum ac vulturem juxta genus suum,
Leviticus 11 15 et omne corvini generis in similitudinem suam,
Leviticus 11 16 struthionem, et noctuam, et larum, et accipitrem juxta genus suum :
Leviticus 11 17 bubonem, et mergulum, et ibin,
Leviticus 11 18 et cygnum, et onocrotalum, et porphyrionem,
Leviticus 11 19 herodionem, et charadrion juxta genus suum, upupam quoque, et vespertilionem.
Leviticus 11 20 Omne de volucribus quod graditur super quatuor pedes, abominabile erit vobis.
Leviticus 11 21 Quidquid autem ambulat quidem super quatuor pedes, sed habet longiora retro crura, per quæ salit super terram,
Leviticus 11 22 comedere debetis, ut est bruchus in genere suo, et attacus atque ophiomachus, ac locusta, singula juxta genus suum.
Leviticus 11 23 Quidquid autem ex volucribus quatuor tantum habet pedes, execrabile erit vobis :
Leviticus 11 24 et quicumque morticina eorum tetigerit, polluetur, et erit immundus usque ad vesperum :
Leviticus 11 25 et si necesse fuerit ut portet quippiam horum mortuum, lavabit vestimenta sua, et immundus erit usque ad occasum solis.
Leviticus 11 26 Omne animal quod habet quidem ungulam, sed non dividit eam, nec ruminat, immundum erit : et qui tetigerit illud, contaminabitur.
Leviticus 11 27 Quod ambulat super manus ex cunctis animantibus, quæ incedunt quadrupedia, immundum erit : qui tetigerit morticina eorum, polluetur usque ad vesperum.
Leviticus 11 28 Et qui portaverit hujuscemodi cadavera, lavabit vestimenta sua, et immundus erit usque ad vesperum : quia omnia hæc immunda sunt vobis.
Leviticus 11 29 Hæc quoque inter polluta reputabuntur de his quæ moventur in terra, mustela et mus et crocodilus, singula juxta genus suum,
Leviticus 11 30 mygale, et chamæleon, et stellio, et lacerta, et talpa.
Leviticus 11 31 Omnia hæc immunda sunt. Qui tetigerit morticina eorum, immundus erit usque ad vesperum :
Leviticus 11 32 et super quod ceciderit quidquam de morticinis eorum, polluetur, tam vas ligneum et vestimentum, quam pelles et cilicia : et in quocumque fit opus, tingentur aqua, et polluta erunt usque ad vesperum, et sic postea mundabuntur.
Leviticus 11 33 Vas autem fictile, in quod horum quidquam intro cecidit, polluetur, et idcirco frangendum est.
Leviticus 11 34 Omnis cibus, quem comedetis, si fusa fuerit super eum aqua, immundus erit : et omne liquens quod bibitur de universo vase, immundum erit.
Leviticus 11 35 Et quidquid de morticinis hujuscemodi ceciderit super illud, immundum erit : sive clibani, sive chytropodes, destruentur, et immundi erunt.
Leviticus 11 36 Fontes vero et cisternæ, et omnis aquarum congregatio munda erit. Qui morticinum eorum tetigerit, polluetur.
Leviticus 11 37 Si ceciderit super sementem, non polluet eam.
Leviticus 11 38 Si autem quispiam aqua sementem perfuderit, et postea morticinis tacta fuerit, illico polluetur.
Leviticus 11 39 Si mortuum fuerit animal, quod licet vobis comedere, qui cadaver ejus tetigerit, immundus erit usque ad vesperum :
Leviticus 11 40 et qui comederit ex eo quippiam, sive portaverit, lavabit vestimenta sua, et immundus erit usque ad vesperum.
Leviticus 11 41 Omne quod reptat super terram, abominabile erit, nec assumetur in cibum.
Leviticus 11 42 Quidquid super pectus quadrupes graditur, et multos habet pedes, sive per humum trahitur, non comedetis, quia abominabile est.
Leviticus 11 43 Nolite contaminare animas vestras, nec tangatis quidquam eorum, ne immundi sitis.
Leviticus 11 44 Ego enim sum Dominus Deus vester : sancti estote, quia ego sanctus sum. Ne polluatis animas vestras in omni reptili quod movetur super terram.
Leviticus 11 45 Ego enim sum Dominus, qui eduxi vos de terra Ægypti, ut essem vobis in Deum. Sancti eritis, quia ego sanctus sum.
Leviticus 11 46 Ista est lex animantium ac volucrum, et omnis animæ viventis, quæ movetur in aqua, et reptat in terra,
Leviticus 11 47 ut differentias noveritis mundi et immundi, et sciatis quid comedere et quid respuere debeatis.
Leviticus 12 1 Locutusque est Dominus ad Moysen, dicens :
Leviticus 12 2 Loquere filiis Israël, et dices ad eos : Mulier, si suscepto semine pepererit masculum, immunda erit septem diebus juxta dies separationis menstruæ.
Leviticus 12 3 Et die octavo circumcidetur infantulus :
Leviticus 12 4 ipsa vero triginta tribus diebus manebit in sanguine purificationis suæ. Omne sanctum non tanget, nec ingredietur in sanctuarium, donec impleantur dies purificationis suæ.
Leviticus 12 5 Sin autem feminam pepererit, immunda erit duabus hebdomadibus juxta ritum fluxus menstrui, et sexaginta sex diebus manebit in sanguine purificationis suæ.
Leviticus 12 6 Cumque expleti fuerint dies purificationis suæ, pro filio sive pro filia, deferet agnum anniculum in holocaustum, et pullum columbæ sive turturem pro peccato, ad ostium tabernaculi testimonii, et tradet sacerdoti,
Leviticus 12 7 qui offeret illa coram Domino, et orabit pro ea, et sic mundabitur a profluvio sanguinis sui : ista est lex parientis masculum aut feminam.
Leviticus 12 8 Quod si non invenerit manus ejus, nec potuerit offerre agnum, sumet duos turtures vel duos pullos columbarum, unum in holocaustum, et alterum pro peccato : orabitque pro ea sacerdos, et sic mundabitur.
Leviticus 13 1 Locutusque est Dominus ad Moysen, et Aaron, dicens :
Leviticus 13 2 Homo, in cujus cute et carne ortus fuerit diversus color, sive pustula, aut quasi lucens quippiam, id est, plaga lepræ, adducetur ad Aaron sacerdotem, vel ad unum quemlibet filiorum ejus.
Leviticus 13 3 Qui cum viderit lepram in cute, et pilos in album mutatos colorem, ipsamque speciem lepræ humiliorem cute et carne reliqua : plaga lepræ est, et ad arbitrium ejus separabitur.
Leviticus 13 4 Sin autem lucens candor fuerit in cute, nec humilior carne reliqua, et pili coloris pristini, recludet eum sacerdos septem diebus :
Leviticus 13 5 et considerabit die septimo : et si quidem lepra ultra non creverit, nec transierit in cute priores terminos, rursum recludet eum septem diebus aliis.
Leviticus 13 6 Et die septimo contemplabitur : si obscurior fuerit lepra, et non creverit in cute, mundabit eum, quia scabies est : lavabitque homo vestimenta sua, et mundus erit.
Leviticus 13 7 Quod si postquam a sacerdote visus est, et redditus munditiæ, iterum lepra creverit : adducetur ad eum,
Leviticus 13 8 et immunditiæ condemnabitur.
Leviticus 13 9 Plaga lepræ si fuerit in homine, adducetur ad sacerdotem,
Leviticus 13 10 et videbit eum. Cumque color albus in cute fuerit, et capillorum mutaverit aspectum, ipsa quoque caro viva apparuerit :
Leviticus 13 11 lepra vetustissima judicabitur, atque inolita cuti. Contaminabit itaque eum sacerdos, et non recludet, quia perspicuæ immunditiæ est.
Leviticus 13 12 Sin autem effloruerit discurrens lepra in cute, et operuerit omnem cutem a capite usque ad pedes, quidquid sub aspectum oculorum cadit,
Leviticus 13 13 considerabit eum sacerdos, et teneri lepra mundissima judicabit : eo quod omnis in candorem versa sit, et idcirco homo mundus erit.
Leviticus 13 14 Quando vero caro vivens in eo apparuerit,
Leviticus 13 15 tunc sacerdotis judicio polluetur, et inter immundos reputabitur : caro enim viva, si lepra aspergitur, immunda est.
Leviticus 13 16 Quod si rursum versa fuerit in alborem, et totum hominem operuerit,
Leviticus 13 17 considerabit eum sacerdos, et mundum esse decernet.
Leviticus 13 18 Caro autem et cutis in qua ulcus natum est, et sanatum,
Leviticus 13 19 et in loco ulceris cicatrix alba apparuerit, sive subrufa, adducetur homo ad sacerdotem.
Leviticus 13 20 Qui cum viderit locum lepræ humiliorem carne reliqua, et pilos versos in candorem, contaminabit eum : plaga enim lepræ orta est in ulcere.
Leviticus 13 21 Quod si pilus coloris est pristini, et cicatrix subobscura, et vicina carne non est humilior, recludet eum septem diebus :
Leviticus 13 22 et si quidem creverit, adjudicabit eum lepræ ;
Leviticus 13 23 sin autem steterit in loco suo, ulceris est cicatrix, et homo mundus erit.
Leviticus 13 24 Caro autem et cutis, quam ignis exusserit, et sanata albam sive rufam habuerit cicatricem,
Leviticus 13 25 considerabit eam sacerdos : et ecce versa est in alborem, et locus ejus reliqua cute est humilior, contaminabit eum, quia plaga lepræ in cicatrice orta est.
Leviticus 13 26 Quod si pilorum color non fuerit immutatus, nec humilior plaga carne reliqua, et ipsa lepræ species fuerit subobscura, recludet eum septem diebus,
Leviticus 13 27 et die septimo contemplabitur : si creverit in cute lepra, contaminabit eum.
Leviticus 13 28 Sin autem in loco suo candor steterit non satis clarus, plaga combustionis est, et idcirco mundabitur, quia cicatrix est combusturæ.
Leviticus 13 29 Vir, sive mulier, in cujus capite vel barba germinaverit lepra, videbit eos sacerdos.
Leviticus 13 30 Et si quidem humilior fuerit locus carne reliqua, et capillus flavus, solitoque subtilior, contaminabit eos, quia lepra capitis ac barbæ est.
Leviticus 13 31 Sin autem viderit locum maculæ æqualem vicinæ carni, et capillum nigrum : recludet eum septem diebus,
Leviticus 13 32 et die septimo intuebitur. Si non creverit macula, et capillus sui coloris est, et locus plagæ carni reliquæ æqualis :
Leviticus 13 33 radetur homo absque loco maculæ, et includetur septem diebus aliis.
Leviticus 13 34 Si die septimo visa fuerit stetisse plaga in loco suo, nec humilior carne reliqua, mundabit eum : lotisque vestibus suis, mundus erit.
Leviticus 13 35 Sin autem post emundationem rursus creverit macula in cute,
Leviticus 13 36 non quæret amplius utrum capillus in flavum colorem sit immutatus, quia aperte immundus est.
Leviticus 13 37 Porro si steterit macula, et capilli nigri fuerint, noverit hominem sanatum esse, et confidenter eum pronuntiet mundum.
Leviticus 13 38 Vir, sive mulier, in cujus cute candor apparuerit,
Leviticus 13 39 intuebitur eos sacerdos. Si deprehenderit subobscurum alborem lucere in cute, sciat non esse lepram, sed maculam coloris candidi, et hominem mundum.
Leviticus 13 40 Vir, de cujus capite capilli fluunt, calvus et mundus est :
Leviticus 13 41 et si a fronte ceciderint pili, recalvaster et mundus est.
Leviticus 13 42 Sin autem in calvitio sive in recalvatione albus vel rufus color fuerit exortus,
Leviticus 13 43 et hoc sacerdos viderit, condemnabit eum haud dubiæ lepræ, quæ orta est in calvitio.
Leviticus 13 44 Quicumque ergo maculatus fuerit lepra, et separatus est ad arbitrium sacerdotis,
Leviticus 13 45 habebit vestimenta dissuta, caput nudum, os veste contectum, contaminatum ac sordidum se clamabit.
Leviticus 13 46 Omni tempore quo leprosus est et immundus, solus habitabit extra castra.
Leviticus 13 47 Vestis lanea sive linea, quæ lepram habuerit,
Leviticus 13 48 in stamine atque subtegmine, aut certe pellis, vel quidquid ex pelle confectum est,
Leviticus 13 49 si alba vel rufa macula fuerit infecta, lepra reputabitur, ostendeturque sacerdoti :
Leviticus 13 50 qui consideratam recludet septem diebus :
Leviticus 13 51 et die septimo rursus aspiciens, si deprehenderit crevisse, lepra perseverans est : pollutum judicabit vestimentum, et omne in quo fuerit inventa :
Leviticus 13 52 et idcirco comburetur flammis.
Leviticus 13 53 Quod si eam viderit non crevisse,
Leviticus 13 54 præcipiet, et lavabunt id in quo lepra est, recludetque illud septem diebus aliis.
Leviticus 13 55 Et cum viderit faciem quidem pristinam non reversam, nec tamen crevisse lepram, immundum judicabit, et igne comburet, eo quod infusa sit in superficie vestimenti, vel per totum, lepra.
Leviticus 13 56 Sin autem obscurior fuerit locus lepræ, postquam vestis est lota, abrumpet eum, et a solido dividet.
Leviticus 13 57 Quod si ultra apparuerit in his locis, quæ prius immaculata erant, lepra volatilis et vaga, debet igne comburi.
Leviticus 13 58 Si cessaverit, lavabit aqua ea, quæ pura sunt, secundo, et munda erunt.
Leviticus 13 59 Ista est lex lepræ vestimenti lanei et linei, staminis, atque subtegminis, omnisque supellectilis pelliceæ, quomodo mundari debeat, vel contaminari.
Leviticus 14 1 Locutusque est Dominus ad Moysen, dicens :
Leviticus 14 2 Hic est ritus leprosi, quando mundandus est. Adducetur ad sacerdotem :
Leviticus 14 3 qui egressus de castris, cum invenerit lepram esse mundatam,
Leviticus 14 4 præcipiet ei, qui purificatur, ut offerat duos passeres vivos pro se, quibus vesci licitum est, et lignum cedrinum, vermiculumque et hyssopum.
Leviticus 14 5 Et unum ex passeribus immolari jubebit in vase fictili super aquas viventes :
Leviticus 14 6 alium autem vivum cum ligno cedrino, et cocco et hyssopo, tinget in sanguine passeris immolati,
Leviticus 14 7 quo asperget illum, qui mundandus est, septies, ut jure purgetur : et dimittet passerem vivum, ut in agrum avolet.
Leviticus 14 8 Cumque laverit homo vestimenta sua, radet omnes pilos corporis, et lavabitur aqua : purificatusque ingredietur castra, ita dumtaxat ut maneat extra tabernaculum suum septem diebus,
Leviticus 14 9 et die septimo radet capillos capitis, barbamque et supercilia, ac totius corporis pilos. Et lotis rursum vestibus et corpore,
Leviticus 14 10 die octavo assumet duos agnos immaculatos, et ovem anniculam absque macula, et tres decimas similæ in sacrificium, quæ conspersa sit oleo, et seorsum olei sextarium.
Leviticus 14 11 Cumque sacerdos purificans hominem, statuerit eum, et hæc omnia coram Domino in ostio tabernaculi testimonii,
Leviticus 14 12 tollet agnum et offeret eum pro delicto, oleique sextarium : et oblatis ante Dominum omnibus,
Leviticus 14 13 immolabit agnum, ubi solet immolari hostia pro peccato, et holocaustum, id est, in loco sancto. Sicut enim pro peccato, ita et pro delicto ad sacerdotem pertinet hostia : Sancta sanctorum est.
Leviticus 14 14 Assumensque sacerdos de sanguine hostiæ, quæ immolata est pro delicto, ponet super extremum auriculæ dextræ ejus qui mundatur, et super pollices manus dextræ et pedis :
Leviticus 14 15 et de olei sextario mittet in manum suam sinistram,
Leviticus 14 16 tingetque digitum dextrum in eo, et asperget coram Domino septies.
Leviticus 14 17 Quod autem reliquum est olei in læva manu, fundet super extremum auriculæ dextræ ejus qui mundatur, et super pollices manus ac pedis dextri, et super sanguinem qui effusus est pro delicto,
Leviticus 14 18 et super caput ejus.
Leviticus 14 19 Rogabitque pro eo coram Domino, et faciet sacrificium pro peccato : tunc immolabit holocaustum,
Leviticus 14 20 et ponet illud in altari cum libamentis suis, et homo rite mundabitur.
Leviticus 14 21 Quod si pauper est, et non potest manus ejus invenire quæ dicta sunt pro delicto, assumet agnum ad oblationem, ut roget pro eo sacerdos, decimamque partem similæ conspersæ oleo in sacrificium, et olei sextarium,
Leviticus 14 22 duosque turtures sive duos pullos columbæ, quorum unus sit pro peccato, et alter in holocaustum :
Leviticus 14 23 offeretque ea die octavo purificationis suæ sacerdoti, ad ostium tabernaculi testimonii coram Domino.
Leviticus 14 24 Qui suscipiens agnum pro delicto et sextarium olei, levabit simul :
Leviticus 14 25 immolatoque agno, de sanguine ejus ponet super extremum auriculæ dextræ illius qui mundatur, et super pollices manus ejus ac pedis dextri :
Leviticus 14 26 olei vero partem mittet in manum suam sinistram,
Leviticus 14 27 in quo tingens digitum dextræ manus asperget septies coram Domino :
Leviticus 14 28 tangetque extremum dextræ auriculæ illius qui mundatur, et pollices manus ac pedis dextri, in loco sanguinis qui effusus est pro delicto :
Leviticus 14 29 reliquam autem partem olei, quæ est in sinistra manu, mittet super caput purificati, ut placet pro eo Dominum :
Leviticus 14 30 et turturem sive pullum columbæ offeret,
Leviticus 14 31 unum pro delicto, et alterum in holocaustum cum libamentis suis.
Leviticus 14 32 Hoc est sacrificium leprosi, qui habere non potest omnia in emundationem sui.
Leviticus 14 33 Locutusque est Dominus ad Moysen et Aaron, dicens :
Leviticus 14 34 Cum ingressi fueritis terram Chanaan, quam ego dabo vobis in possessionem, si fuerit plaga lepræ in ædibus,
Leviticus 14 35 ibit cujus est domus, nuntians sacerdoti, et dicet : Quasi plaga lepræ videtur mihi esse in domo mea.
Leviticus 14 36 At ille præcipiet ut efferant universa de domo, priusquam ingrediatur eam, et videat utrum leprosa sit, ne immunda fiant omnia quæ in domo sunt. Intrabitque postea ut consideret lepram domus :
Leviticus 14 37 et cum viderit in parietibus illius quasi valliculas pallore sive rubore deformes, et humiliores superficie reliqua,
Leviticus 14 38 egredietur ostium domus, et statim claudet illam septem diebus.
Leviticus 14 39 Reversusque die septimo, considerabit eam : si invenerit crevisse lepram,
Leviticus 14 40 jubebit erui lapides in quibus lepra est, et projici eos extra civitatem in locum immundum :
Leviticus 14 41 domum autem ipsam radi intrinsecus per circuitum, et spargi pulverem rasuræ extra urbem in locum immundum,
Leviticus 14 42 lapidesque alios reponi pro his qui ablati fuerint, et luto alio liniri domum.
Leviticus 14 43 Sin autem postquam eruti sunt lapides, et pulvis erasus, et alia terra lita,
Leviticus 14 44 ingressus sacerdos viderit reversam lepram, et parietes respersos maculis, lepra est perseverans, et immunda domus :
Leviticus 14 45 quam statim destruent, et lapides ejus ac ligna, atque universum pulverem projicient extra oppidum in locum immundum.
Leviticus 14 46 Qui intraverit domum quando clausa est, immundus erit usque ad vesperum :
Leviticus 14 47 et qui dormierit in ea, et comederit quippiam, lavabit vestimenta sua.
Leviticus 14 48 Quod si introiens sacerdos viderit lepram non crevisse in domo, postquam denuo lita fuerit, purificabit eam reddita sanitate :
Leviticus 14 49 et in purificationem ejus sumet duos passeres, lignumque cedrinum, et vermiculum atque hyssopum :
Leviticus 14 50 et immolato uno passere in vase fictili super aquas vivas,
Leviticus 14 51 tollet lignum cedrinum, et hyssopum, et coccum, et passerem vivum, et tinget omnia in sanguine passeris immolati, atque in aquis viventibus, et asperget domum septies,
Leviticus 14 52 purificabitque eam tam in sanguine passeris quam in aquis viventibus, et in passere vivo, lignoque cedrino et hyssopo atque vermiculo.
Leviticus 14 53 Cumque dimiserit passerem avolare in agrum libere, orabit pro domo, et jure mundabitur.
Leviticus 14 54 Ista est lex omnis lepræ et percussuræ,
Leviticus 14 55 lepræ vestium et domorum,
Leviticus 14 56 cicatricis et erumpentium papularum, lucentis maculæ, et in varias species, coloribus immutatis,
Leviticus 14 57 ut possit sciri quo tempore mundum quid, vel immundum sit.
Leviticus 15 1 Locutusque est Dominus ad Moysen et Aaron, dicens :
Leviticus 15 2 Loquimini filiis Israël, et dicite eis : Vir, qui patitur fluxum seminis, immundus erit.
Leviticus 15 3 Et tunc judicabitur huic vitio subjacere, cum per singula momenta adhæserit carni ejus, atque concreverit fœdus humor.
Leviticus 15 4 Omne stratum, in quo dormierit, immundum erit, et ubicumque sederit.
Leviticus 15 5 Si quis hominum tetigerit lectum ejus, lavabit vestimenta sua, et ipse lotus aqua, immundus erit usque ad vesperum.
Leviticus 15 6 Si sederit ubi ille sederat, et ipse lavabit vestimenta sua : et lotus aqua, immundus erit usque ad vesperum.
Leviticus 15 7 Qui tetigerit carnem ejus, lavabit vestimenta sua : et ipse lotus aqua, immundus erit usque ad vesperum.
Leviticus 15 8 Si salivam hujuscemodi homo jecerit super eum qui mundus est, lavabit vestimenta sua : et lotus aqua, immundus erit usque ad vesperum.
Leviticus 15 9 Sagma, super quo sederit, immundum erit :
Leviticus 15 10 et quidquid sub eo fuerit, qui fluxum seminis patitur, pollutum erit usque ad vesperum. Qui portaverit horum aliquid, lavabit vestimenta sua : et ipse lotus aqua, immundus erit usque ad vesperum.
Leviticus 15 11 Omnis, quem tetigerit qui talis est, non lotis ante manibus, lavabit vestimenta sua, et lotus aqua, immundus erit usque ad vesperum.
Leviticus 15 12 Vas fictile quod tetigerit confringetur : vas autem ligneum lavabitur aqua.
Leviticus 15 13 Si sanatus fuerit qui hujuscemodi sustinet passionem, numerabit septem dies post emundationem sui, et lotis vestibus et toto corpore in aquis viventibus, erit mundus.
Leviticus 15 14 Die autem octavo sumet duos turtures, aut duos pullos columbæ, et veniet in conspectum Domini ad ostium tabernaculi testimonii, dabitque eos sacerdoti :
Leviticus 15 15 qui faciet unum pro peccato et alterum in holocaustum : rogabitque pro eo coram Domino, ut emundetur a fluxi seminis sui.
Leviticus 15 16 Vir de quo egreditur semen coitus, lavabit aqua omne corpus suum : et immundus erit usque ad vesperum.
Leviticus 15 17 Vestem et pellem, quam habuerit, lavabit aqua, et immunda erit usque ad vesperum.
Leviticus 15 18 Mulier, cum qua coierit, lavabitur aqua, et immunda erit usque ad vesperum.
Leviticus 15 19 Mulier, quæ redeunte mense patitur fluxum sanguinis, septem diebus separabitur.
Leviticus 15 20 Omnis qui tetigerit eam, immundus erit usque ad vesperum :
Leviticus 15 21 et in quo dormierit vel sederit diebus separationis suæ, polluetur.
Leviticus 15 22 Qui tetigerit lectum ejus, lavabit vestimenta sua : et ipse lotus aqua, immundus erit usque ad vesperum.
Leviticus 15 23 Omne vas, super quo illa sederit, quisquis attigerit, lavabit vestimenta sua : et ipse lotus aqua, pollutus erit usque ad vesperum.
Leviticus 15 24 Si coierit cum ea vir tempore sanguinis menstrualis, immundus erit septem diebus : et omne stratum, in quo dormierit, polluetur.
Leviticus 15 25 Mulier, quæ patitur multis diebus fluxum sanguinis non in tempore menstruali, vel quæ post menstruum sanguinem fluere non cessat, quamdiu subjacet huic passioni, immunda erit quasi sit in tempore menstruo.
Leviticus 15 26 Omne stratum, in quo dormierit, et vas in quo sederit, pollutum erit.
Leviticus 15 27 Quicumque tetigerit ea, lavabit vestimenta sua : et ipse lotus aqua, immundus erit usque ad vesperam.
Leviticus 15 28 Si steterit sanguis, et fluere cessaverit, numerabit septem dies purificationis suæ :
Leviticus 15 29 et die octavo offeret pro se sacerdoti duos turtures, aut duos pullos columbarum, ad ostium tabernaculi testimonii :
Leviticus 15 30 qui unum faciet pro peccato, et alterum in holocaustum, rogabitque pro ea coram Domino, et pro fluxu immunditiæ ejus.
Leviticus 15 31 Docebitis ergo filios Israël ut caveant immunditiam, et non moriantur in sordibus suis, cum polluerint tabernaculum meum quod est inter eos.
Leviticus 15 32 Ista est lex ejus, qui patitur fluxum seminis, et qui polluitur coitu,
Leviticus 15 33 et quæ menstruis temporibus separatur, vel quæ jugi fluit sanguine, et hominis qui dormierit cum ea.
Leviticus 16 1 Locutusque est Dominus ad Moysen post mortem duorum filiorum Aaron, quando offerentes ignem alienum interfecti sunt :
Leviticus 16 2 et præcepit ei, dicens : Loquere ad Aaron fratrem tuum, ne omni tempore ingrediatur sanctuarium, quod est intra velum coram propitiatorio quo tegitur arca, ut non moriatur (quia in nube apparebo super oraculum),
Leviticus 16 3 nisi hæc ante fecerit : vitulum pro peccato offeret, et arietem in holocaustum.
Leviticus 16 4 Tunica linea vestietur, feminalibus lineis verenda celabit : accingetur zona linea, cidarim lineam imponet capiti : hæc enim vestimenta sunt sancta : quibus cunctis, cum lotus fuerit, induetur.
Leviticus 16 5 Suscipietque ab universa multitudine filiorum Israël duos hircos pro peccato, et unum arietem in holocaustum.
Leviticus 16 6 Cumque obtulerit vitulum, et oraverit pro se et pro domo sua,
Leviticus 16 7 duos hircos stare faciet coram Domino in ostio tabernaculi testimonii :
Leviticus 16 8 mittensque super utrumque sortem, unam Domino, alteram capro emissario :
Leviticus 16 9 cujus exierit sors Domino, offeret illum pro peccato :
Leviticus 16 10 cujus autem in caprum emissarium, statuet eum vivum coram Domino, ut fundat preces super eo, et emittat eum in solitudinem.
Leviticus 16 11 His rite celebratis, offeret vitulum, et rogans pro se, et pro domo sua, immolabit eum :
Leviticus 16 12 assumptoque thuribulo, quod de prunis altaris impleverit, et hauriens manu compositum thymiama in incensum, ultra velum intrabit in sancta :
Leviticus 16 13 ut, positis super ignem aromatibus, nebula eorum et vapor operiat oraculum quod est supra testimonium, et non moriatur.
Leviticus 16 14 Tollet quoque de sanguine vituli, et asperget digito septies contra propitiatorium ad orientem.
Leviticus 16 15 Cumque mactaverit hircum pro peccato populi, inferet sanguinem ejus intra velum, sicut præceptum est de sanguine vituli, ut aspergat e regione oraculi,
Leviticus 16 16 et expiet sanctuarium ab immunditiis filiorum Israël, et a prævaricationibus eorum, cunctisque peccatis. Juxta hunc ritum faciet tabernaculo testimonii, quod fixum est inter eos, in medio sordium habitationis eorum.
Leviticus 16 17 Nullus hominum sit in tabernaculo, quando pontifex sanctuarium ingreditur, ut roget pro se, et pro domo sua, et pro universo cœtu Israël, donec egrediatur.
Leviticus 16 18 Cum autem exierit ad altare quod coram Domino est, oret pro se, et sumptum sanguinem vituli atque hirci fundat super cornua ejus per gyrum :
Leviticus 16 19 aspergensque digito septies, expiet, et sanctificet illud ab immunditiis filiorum Israël.
Leviticus 16 20 Postquam emundaverit sanctuarium, et tabernaculum, et altare, tunc offerat hircum viventem :
Leviticus 16 21 et posita utraque manu super caput ejus, confiteatur omnes iniquitates filiorum Israël, et universa delicta atque peccata eorum : quæ imprecans capiti ejus, emittet illum per hominem paratum, in desertum.
Leviticus 16 22 Cumque portaverit hircus omnes iniquitates eorum in terram solitariam, et dimissus fuerit in deserto,
Leviticus 16 23 revertetur Aaron in tabernaculum testimonii, et depositis vestibus, quibus prius indutus erat, cum intraret sanctuarium, relictisque ibi,
Leviticus 16 24 lavabit carnem suam in loco sancto, indueturque vestibus suis. Et postquam egressus obtulerit holocaustum suum, ac plebis, rogabit tam pro se quam pro populo :
Leviticus 16 25 et adipem, qui oblatus est pro peccatis, adolebit super altare.
Leviticus 16 26 Ille vero, qui dimiserit caprum emissarium, lavabit vestimenta sua, et corpus aqua, et sic ingredietur in castra.
Leviticus 16 27 Vitulum autem, et hircum, qui pro peccato fuerant immolati, et quorum sanguis illatus est in sanctuarium, ut expiatio compleretur, asportabunt foras castra, et comburent igni tam pelles quam carnes eorum, ac fimum :
Leviticus 16 28 et quicumque combusserit ea, lavabit vestimenta sua et carnem aqua, et sic ingredietur in castra.
Leviticus 16 29 Eritque vobis hoc legitimum sempiternum : mense septimo, decima die mensis, affligetis animas vestras, nullumque opus facietis, sive indigena, sive advena qui peregrinatur inter vos.
Leviticus 16 30 In hac die expiatio erit vestri, atque mundatio ab omnibus peccatis vestris : coram Domino mundabimini.
Leviticus 16 31 Sabbatum enim requietionis est, et affligetis animas vestras religione perpetua.
Leviticus 16 32 Expiabit autem sacerdos, qui unctus fuerit, et cujus manus initiatæ sunt ut sacerdotio fungatur pro patre suo : indueturque stola linea et vestibus sanctis,
Leviticus 16 33 et expiabit sanctuarium et tabernaculum testimonii atque altare, sacerdotes quoque et universum populum.
Leviticus 16 34 Eritque vobis hoc legitimum sempiternum, ut oretis pro filiis Israël, et pro cunctis peccatis eorum semel in anno. Fecit igitur sicut præceperat Dominus Moysi.
Leviticus 17 1 Et locutus est Dominus ad Moysen, dicens :
Leviticus 17 2 Loquere Aaron et filiis ejus, et cunctis filiis Israël, dicens ad eos : Iste est sermo quem mandavit Dominus, dicens :
Leviticus 17 3 Homo quilibet de domo Israël, si occiderit bovem aut ovem, sive capram, in castris vel extra castra,
Leviticus 17 4 et non obtulerit ad ostium tabernaculi oblationem Domino, sanguinis reus erit : quasi si sanguinem fuderit, sic peribit de medio populi sui.
Leviticus 17 5 Ideo sacerdoti offerre debent filii Israël hostias suas, quas occident in agro, ut sanctificentur Domino ante ostium tabernaculi testimonii, et immolent eas hostias pacificas Domino.
Leviticus 17 6 Fundetque sacerdos sanguinem super altare Domini ad ostium tabernaculi testimonii, et adolebit adipem in odorem suavitatis Domino :
Leviticus 17 7 et nequaquam ultra immolabunt hostias suas dæmonibus, cum quibus fornicati sunt. Legitimum sempiternum erit illis et posteris eorum.
Leviticus 17 8 Et ad ipsos dices : Homo de domo Israël, et de advenis qui peregrinantur apud vos, qui obtulerit holocaustum sive victimam,
Leviticus 17 9 et ad ostium tabernaculi testimonii non adduxerit eam, ut offeratur Domino, interibit de populo suo.
Leviticus 17 10 Homo quilibet de domo Israël et de advenis qui pereginantur inter eos, si comederit sanguinem, obfirmabo faciem meam contra animam illius, et disperdam eam de populo suo,
Leviticus 17 11 quia anima carnis in sanguine est : et ego dedi illum vobis, ut super altare in eo expietis pro animabus vestris, et sanguis pro animæ piaculo sit.
Leviticus 17 12 Idcirco dixi filiis Israël : Omnis anima ex vobis non comedet sanguinem, nec ex advenis qui peregrinantur apud vos.
Leviticus 17 13 Homo quicumque de filiis Israël, et de advenis qui peregrinantur apud vos, si venatione atque aucupio ceperit feram, vel avem, quibus vesci licitum est, fundat sanguinem ejus, et operiat illum terra.
Leviticus 17 14 Anima enim omnis carnis in sanguine est : unde dixi filiis Israël : Sanguinem universæ carnis non comedetis, quia anima carnis in sanguine est : et quicumque comederit illum, interibit.
Leviticus 17 15 Anima, quæ comederit morticinum, vel captum a bestia, tam de indigenis, quam de advenis, lavabit vestimenta sua et semetipsum aqua, et contaminatus erit usque ad vesperum : et hoc ordine mundus fiet.
Leviticus 17 16 Quod si non laverit vestimenta sua et corpus, portabit iniquitatem suam.
Leviticus 18 1 Locutus est Dominus ad Moysen, dicens :
Leviticus 18 2 Loquere filiis Israël, et dices ad eos : Ego Dominus Deus vester :
Leviticus 18 3 juxta consuetudinem terræ Ægypti, in qua habitastis, non facietis : et juxta morem regionis Chanaan, ad quam ego introducturus sum vos, non agetis, nec in legitimis eorum ambulabitis.
Leviticus 18 4 Facietis judicia mea, et præcepta mea servabitis, et ambulabitis in eis. Ego Dominus Deus vester.
Leviticus 18 5 Custodite leges meas atque judicia, quæ faciens homo, vivet in eis. Ego Dominus.
Leviticus 18 6 Omnis homo ad proximam sanguinis sui non accedet, ut revelet turpitudinem ejus. Ego Dominus.
Leviticus 18 7 Turpitudinem patris tui, turpitudinem matris tuæ non discooperies : mater tua est : non revelabis turpitudinem ejus.
Leviticus 18 8 Turpitudinem uxoris patris tui non discooperies : turpitudo enim patris tui est.
Leviticus 18 9 Turpitudinem sororis tuæ ex patre sive ex matre, quæ domi vel foris genita est, non revelabis.
Leviticus 18 10 Turpitudinem filiæ filii tui vel neptis ex filia non revelabis : quia turpitudo tua est.
Leviticus 18 11 Turpitudinem filiæ uxoris patris tui, quam peperit patri tuo, et est soror tua, non revelabis.
Leviticus 18 12 Turpitudinem sororis patris tui non discooperies : quia caro est patris tui.
Leviticus 18 13 Turpitudinem sororis matris tuæ non revelabis, eo quod caro sit matris tuæ.
Leviticus 18 14 Turpitudinem patrui tui non revelabis, nec accedes ad uxorem ejus, quæ tibi affinitate conjungitur.
Leviticus 18 15 Turpitudinem nurus tuæ non revelabis, quia uxor filii tui est : nec discooperies ignominiam ejus.
Leviticus 18 16 Turpitudinem uxoris fratris tui non revelabis : quia turpitudo fratris tui est.
Leviticus 18 17 Turpitudinem uxoris tuæ et filiæ ejus non revelabis. Filiam filii ejus, et filiam filiæ illius non sumes, ut reveles ignominiam ejus : quia caro illius sunt, et talis coitus incestus est.
Leviticus 18 18 Sororem uxoris tuæ in pellicatum illius non accipies, nec revelabis turpitudinem ejus adhuc illa vivente.
Leviticus 18 19 Ad mulierem quæ patitur menstrua non accedes, nec revelabis fœditatem ejus.
Leviticus 18 20 Cum uxore proximi tui non coibis, nec seminis commistione maculaberis.
Leviticus 18 21 De semine tuo non dabis ut consecretur idolo Moloch, nec pollues nomen Dei tui. Ego Dominus.
Leviticus 18 22 Cum masculo non commiscearis coitu femineo, quia abominatio est.
Leviticus 18 23 Cum omni pecore non coibis, nec maculaberis cum eo. Mulier non succumbet jumento, nec miscebitur ei, quia scelus est.
Leviticus 18 24 Nec polluamini in omnibus his quibus contaminatæ sunt universæ gentes, quas ego ejiciam ante conspectum vestrum,
Leviticus 18 25 et quibus polluta est terra : cujus ego scelera visitabo, ut evomat habitatores suos.
Leviticus 18 26 Custodite legitima mea atque judicia, et non faciatis ex omnibus abominationibus istis, tam indigena quam colonus qui peregrinantur apud vos.
Leviticus 18 27 Omnes enim execrationes istas fecerunt accolæ terræ qui fuerunt ante vos, et polluerunt eam.
Leviticus 18 28 Cavete ergo ne et vos similiter evomat, cum paria feceritis, sicut evomuit gentem, quæ fuit ante vos.
Leviticus 18 29 Omnis anima, quæ fecerit de abominationibus his quippiam, peribit de medio populi sui.
Leviticus 18 30 Custodite mandata mea. Nolite facere quæ fecerunt hi qui fuerunt ante vos, et ne polluamini in eis. Ego Dominus Deus vester.
Leviticus 19 1 Locutus est Dominus ad Moysen, dicens :
Leviticus 19 2 Loquere ad omnem cœtum filiorum Israël, et dices ad eos : Sancti estote, quia ego sanctus sum, Dominus Deus vester.
Leviticus 19 3 Unusquisque patrem suum, et matrem suam timeat. Sabbata mea custodite. Ego Dominus Deus vester.
Leviticus 19 4 Nolite converti ad idola, nec deos conflatiles faciatis vobis. Ego Dominus Deus vester.
Leviticus 19 5 Si immolaveritis hostiam pacificorum Domino, ut sit placabilis,
Leviticus 19 6 eo die quo fuerit immolata, comedetis eam, et die altero : quidquid autem residuum fuerit in diem tertium, igne comburetis.
Leviticus 19 7 Si quis post biduum comederit ex ea, profanus erit, et impietatis reus :
Leviticus 19 8 portabitque iniquitatem suam, quia sanctum Domini polluit, et peribit anima illa de populo suo.
Leviticus 19 9 Cumque messueris segetes terræ tuæ, non tondebis usque ad solum superficiem terræ, nec remanentes spicas colliges,
Leviticus 19 10 neque in vinea tua racemos et grana decidentia congregabis : sed pauperibus et peregrinis carpenda dimittes. Ego Dominus Deus vester.
Leviticus 19 11 Non facietis furtum. Non mentiemini, nec decipiet unusquisque proximum suum.
Leviticus 19 12 Non perjurabis in nomine meo, nec pollues nomen Dei tui. Ego Dominus.
Leviticus 19 13 Non facies calumniam proximo tuo nec vi opprimes eum. Non morabitur opus mercenarii tui apud te usque mane.
Leviticus 19 14 Non maledices surdo, nec coram cæco pones offendiculum : sed timebis Dominum Deum tuum, quia ego sum Dominus.
Leviticus 19 15 Non facies quod iniquum est, nec injuste judicabis. Non consideres personam pauperis, nec honores vultum potentis. Juste judica proximo tuo.
Leviticus 19 16 Non eris criminator, nec susurro in populo. Non stabis contra sanguinem proximi tui. Ego Dominus.
Leviticus 19 17 Non oderis fratrem tuum in corde tuo, sed publice argue eum, ne habeas super illo peccatum.
Leviticus 19 18 Non quæras ultionem, nec memor eris injuriæ civium tuorum. Diliges amicum tuum sicut teipsum. Ego Dominus.
Leviticus 19 19 Leges meas custodite. Jumentum tuum non facies coire cum alterius generis animantibus. Agrum tuum non seres diverso semine. Veste, quæ ex duobus texta est, non indueris.
Leviticus 19 20 Homo, si dormierit cum muliere coitu seminis, quæ sit ancilla etiam nubilis, et tamen pretio non redempta, nec libertate donata : vapulabunt ambo, et non morientur, quia non fuit libera.
Leviticus 19 21 Pro delicto autem suo offeret Domino ad ostium tabernaculi testimonii arietem :
Leviticus 19 22 orabitque pro eo sacerdos, et pro peccato ejus coram Domino, et repropitiabitur ei, dimitteturque peccatum.
Leviticus 19 23 Quando ingressi fueritis terram, et plantaveritis in ea ligna pomifera, auferetis præputia eorum : poma, quæ germinant, immunda erunt vobis, nec edetis ex eis.
Leviticus 19 24 Quarto autem anno omnis fructus eorum sanctificabitur, laudabilis Domino.
Leviticus 19 25 Quinto autem anno comedetis fructus, congregantes poma, quæ proferunt. Ego Dominus Deus vester.
Leviticus 19 26 Non comedetis cum sanguine. Non augurabimini, nec observabitis somnia.
Leviticus 19 27 Neque in rotundum attondebitis comam, nec radetis barbam.
Leviticus 19 28 Et super mortuo non incidetis carnem vestram, neque figuras aliquas aut stigmata facietis vobis. Ego Dominus.
Leviticus 19 29 Ne prostituas filiam tuam, ne contaminetur terra et impleatur piaculo.
Leviticus 19 30 Sabbata mea custodite, et sanctuarium meum metuite. Ego Dominus.
Leviticus 19 31 Non declinetis ad magos, nec ab ariolis aliquid sciscitemini, ut polluamini per eos. Ego Dominus Deus vester.
Leviticus 19 32 Coram cano capite consurge, et honora personam senis : et time Dominum Deum tuum. Ego Dominus.
Leviticus 19 33 Si habitaverit advena in terra vestra, et moratus fuerit inter vos, non exprobretis ei :
Leviticus 19 34 sed sit inter vos quasi indigena, et diligetis eum quasi vosmetipsos : fuistis enim et vos advenæ in terra Ægypti. Ego Dominus Deus vester.
Leviticus 19 35 Nolite facere iniquum aliquid in judicio, in regula, in pondere, in mensura.
Leviticus 19 36 Statera justa, et æqua sint pondera, justus modius, æquusque sextarius. Ego Dominus Deus vester, qui eduxi vos de terra Ægypti.
Leviticus 19 37 Custodite omnia præcepta mea, et universa judicia, et facite ea. Ego Dominus.
Leviticus 20 1 Locutusque est Dominus ad Moysen, dicens :
Leviticus 20 2 Hæc loqueris filiis Israël : Homo de filiis Israël, et de advenis qui habitant in Israël, si quis dederit de semine suo idolo Moloch, morte moriatur : populus terræ lapidabit eum.
Leviticus 20 3 Et ego ponam faciem meam contra illum : succidamque eum de medio populi sui, eo quod dederit de semine suo Moloch, et contaminaverit sanctuarium meum, ac polluerit nomen sanctum meum.
Leviticus 20 4 Quod si negligens populus terræ, et quasi parvipendens imperium meum, dimiserit hominem qui dedit de semine suo Moloch, nec voluerit eum occidere :
Leviticus 20 5 ponam faciem meam super hominem illum, et super cognationem ejus, succidamque et ipsum, et omnes qui consensuerunt ei ut fornicarentur cum Moloch, de medio populi sui.
Leviticus 20 6 Anima, quæ declinaverit ad magos et ariolos, et fornicata fuerit cum eis, ponam faciem meam contra eam, et interficiam illam de medio populi sui.
Leviticus 20 7 Sanctificamini et estote sancti, quia ego sum Dominus Deus vester.
Leviticus 20 8 Custodite præcepta mea, et facite ea : ego Dominus qui sanctifico vos.
Leviticus 20 9 Qui maledixerit patri suo, aut matri, morte moriatur : patri matrique maledixit : sanguis ejus sit super eum.
Leviticus 20 10 Si mœchatus quis fuerit cum uxore alterius, et adulterium perpetraverit cum conjuge proximi sui, morte moriantur et mœchus et adultera.
Leviticus 20 11 Qui dormierit cum noverca sua, et revelaverit ignominiam patris sui, morte moriantur ambo : sanguis eorum sit super eos.
Leviticus 20 12 Si quis dormierit cum nuru sua, uterque moriatur, quia scelus operati sunt : sanguis eorum sit super eos.
Leviticus 20 13 Qui dormierit cum masculo coitu femineo, uterque operatus est nefas : morte moriantur : sit sanguis eorum super eos.
Leviticus 20 14 Qui supra uxorem filiam, duxerit matrem ejus, scelus operatus est : vivus ardebit cum eis, nec permanebit tantum nefas in medio vestri.
Leviticus 20 15 Qui cum jumento et pecore coierit, morte moriatur : pecus quoque occidite.
Leviticus 20 16 Mulier, quæ succubuerit cuilibet jumento, simul interficietur cum eo : sanguis eorum sit super eos.
Leviticus 20 17 Qui acceperit sororem suam filiam patris sui, vel filiam matris suæ, et viderit turpitudinem ejus, illaque conspexerit fratris ignominiam, nefariam rem operati sunt : occidentur in conspectu populi sui, eo quod turpitudinem suam mutuo revelaverint, et portabunt iniquitatem suam.
Leviticus 20 18 Qui coierit cum muliere in fluxu menstruo, et revelaverit turpitudinem ejus, ipsaque aperuerit fontem sanguinis sui, interficientur ambo de medio populi sui.
Leviticus 20 19 Turpitudinem materteræ et amitæ tuæ non discooperies : qui hoc fecerit, ignominiam carnis suæ nudavit ; portabunt ambo iniquitatem suam.
Leviticus 20 20 Qui coierit cum uxore patrui vel avunculi sui, et revelaverit ignominiam cognationis suæ, portabunt ambo peccatum suum : absque liberis morientur.
Leviticus 20 21 Qui duxerit uxorem fratris sui, rem facit illicitam : turpitudinem fratris sui revelavit : absque liberis erunt.
Leviticus 20 22 Custodite leges meas, atque judicia, et facite ea : ne et vos evomat terra quam intraturi estis et habitaturi.
Leviticus 20 23 Nolite ambulare in legitimis nationum, quas ego expulsurus sum ante vos. Omnia enim hæc fecerunt, et abominatus sum eas.
Leviticus 20 24 Vobis autem loquor. Possidete terram eorum, quam dabo vobis in hæreditatem, terram fluentem lacte et melle. Ego Dominus Deus vester, qui separavi vos a ceteris populis.
Leviticus 20 25 Separate ergo et vos jumentum mundum ab immundo, et avem mundam ab immunda : ne polluatis animas vestras in pecore, et avibus, et cunctis quæ moventur in terra, et quæ vobis ostendi esse polluta.
Leviticus 20 26 Eritis mihi sancti, quia sanctus sum ego Dominus, et separavi vos a ceteris populis, ut essetis mei.
Leviticus 20 27 Vir, sive mulier, in quibus pythonicus, vel divinationis fuerit spiritus, morte moriantur : lapidibus obruent eos : sanguis eorum sit super illos.
Leviticus 21 1 Dixit quoque Dominus ad Moysen : Loquere ad sacerdotes filios Aaron, et dices ad eos : Ne contaminetur sacerdos in mortibus civium suorum,
Leviticus 21 2 nisi tantum in consanguineis, ac propinquis, id est, super patre et matre, et filio, et filia, fratre quoque,
Leviticus 21 3 et sorore virgine quæ non est nupta viro :
Leviticus 21 4 sed nec in principe populi sui contaminabitur.
Leviticus 21 5 Non radent caput, nec barbam, neque in carnibus suis facient incisuras.
Leviticus 21 6 Sancti erunt Deo suo, et non polluent nomen ejus : incensum enim Domini, et panes Dei sui offerunt, et ideo sancti erunt.
Leviticus 21 7 Scortum et vile prostibulum non ducent uxorem, nec eam quæ repudiata est a marito : quia consecrati sunt Deo suo,
Leviticus 21 8 et panes propositionis offerunt. Sint ergo sancti, quia et ego sanctus sum, Dominus qui sanctifico eos.
Leviticus 21 9 Sacerdotis filia si deprehensa fuerit in stupro, et violaverit nomen patris sui, flammis exuretur.
Leviticus 21 10 Pontifex, id est, sacerdos maximus inter fratres suos, super cujus caput fusum est unctionis oleum, et cujus manus in sacerdotio consecratæ sunt, vestitusque est sanctis vestibus, caput suum non discooperiet, vestimenta non scindet :
Leviticus 21 11 et ad omnem mortuum non ingredietur omnino : super patre quoque suo et matre non contaminabitur.
Leviticus 21 12 Nec egredietur de sanctis, ne polluat sanctuarium Domini, quia oleum sanctæ unctionis Dei sui super eum est. Ego Dominus.
Leviticus 21 13 Virginem ducet uxorem :
Leviticus 21 14 viduam autem et repudiatam, et sordidam, atque meretricem non accipiet, sed puellam de populo suo :
Leviticus 21 15 ne commisceat stirpem generis sui vulgo gentis suæ : quia ego Dominus, qui sanctifico eum.
Leviticus 21 16 Locutusque est Dominus ad Moysen, dicens :
Leviticus 21 17 Loquere ad Aaron : Homo de semine tuo per familias qui habuerit maculam, non offeret panes Deo suo,
Leviticus 21 18 nec accedet ad ministerium ejus : si cæcus fuerit, si claudus, si parvo vel grandi, vel torto naso,
Leviticus 21 19 si fracto pede, si manu,
Leviticus 21 20 si gibbus, si lippus, si albuginem habens in oculo, si jugem scabiem, si impetiginem in corpore, vel herniosus.
Leviticus 21 21 Omnis qui habuerit maculam de semine Aaron sacerdotis, non accedet offerre hostias Domino, nec panes Deo suo :
Leviticus 21 22 vescetur tamen panibus qui offeruntur in sanctuario,
Leviticus 21 23 ita dumtaxat, ut intra velum non ingrediatur, nec accedat ad altare, quia maculam habet, et contaminare non debet sanctuarium meum. Ego Dominus qui sanctifico eos.
Leviticus 21 24 Locutus est ergo Moyses ad Aaron, et ad filios ejus, et ad omnem Israël cuncta quæ fuerant sibi imperata.
Leviticus 22 1 Locutus quoque est Dominus ad Moysen, dicens :
Leviticus 22 2 Loquere ad Aaron et ad filios ejus, ut caveant ab his quæ consecrata sunt filiorum Israël, et non contaminent nomen sanctificatorum mihi, quæ ipsi offerunt. Ego Dominus.
Leviticus 22 3 Dic ad eos, et ad posteros eorum : Omnis homo qui accesserit de stirpe vestra ad ea quæ consecrata sunt, et quæ obtulerunt filii Israël Domino, in quo est immunditia, peribit coram Domino. Ego sum Dominus.
Leviticus 22 4 Homo de semine Aaron, qui fuerit leprosus, aut patiens fluxum seminis, non vescetur de his quæ sanctificata sunt mihi, donec sanetur. Qui tetigerit immundum super mortuo, et ex quo egreditur semen quasi coitus,
Leviticus 22 5 et qui tangit reptile, et quodlibet immundum cujus tactus est sordidus,
Leviticus 22 6 immundus erit usque ad vesperum, et non vescetur his quæ sanctificata sunt : sed cum laverit carnem suam aqua,
Leviticus 22 7 et occubuerit sol, tunc mundatus vescetur de sanctificatis, quia cibus illius est.
Leviticus 22 8 Morticinum et captum a bestia non comedent, nec polluentur in eis. Ego sum Dominus.
Leviticus 22 9 Custodiant præcepta mea, ut non subjaceant peccato, et moriantur in sanctuario, cum polluerint illud. Ego Dominus qui sanctifico eos.
Leviticus 22 10 Omnis alienigena non comedet de sanctificatis ; inquilinus sacerdotis et mercenarius non vescentur ex eis.
Leviticus 22 11 Quem autem sacerdos emerit, et qui vernaculus domus ejus fuerit, his comedent ex eis.
Leviticus 22 12 Si filia sacerdotis cuilibet ex populo nupta fuerit, de his quæ sanctificata sunt, et de primitiis non vescetur.
Leviticus 22 13 Sin autem vidua, vel repudiata, et absque liberis reversa fuerit ad domum patris sui : sicut puella consueverat, aletur cibis patris sui. Omnis alienigena comedendi ex eis non habet potestatem.
Leviticus 22 14 Qui comederit de sanctificatis per ignorantiam, addet quintam partem cum eo quod comedit, et dabit sacerdoti in sanctuarium.
Leviticus 22 15 Nec contaminabunt sanctificata filiorum Israël, quæ offerunt Domino :
Leviticus 22 16 ne forte sustineant iniquitatem delicti sui, cum sanctificata comederint. Ego Dominus qui sanctifico eos.
Leviticus 22 17 Locutusque est Dominus ad Moysen, dicens :
Leviticus 22 18 Loquere ad Aaron et filios ejus, et ad omnes filios Israël, dicesque ad eos : Homo de domo Israël, et de advenis qui habitant apud vos, qui obtulerit oblationem suam, vel vota solvens, vel sponte offerens, quidquid illud obtulerit in holocaustum Domini,
Leviticus 22 19 ut offeratur per vos, masculus immaculatus erit ex bobus, et ovibus, et ex capris :
Leviticus 22 20 si maculam habuerit, non offeretis, neque erit acceptabile.
Leviticus 22 21 Homo qui obtulerit victimam pacificorum Domino, vel vota solvens, vel sponte offerens, tam de bobus quam de ovibus, immaculatum offeret ut acceptabile sit : omnis macula non erit in eo.
Leviticus 22 22 Si cæcum fuerit, si fractum, si cicatricem habens, si papulas, aut scabiem, aut impetiginem : non offeretis ea Domino, nec adolebitis ex eis super altare Domini.
Leviticus 22 23 Bovem et ovem, aure et cauda amputatis, voluntarie offerre potes, votum autem ex eis solvi non potest.
Leviticus 22 24 Omne animal, quod vel contritis, vel tusis, vel sectis ablatisque testiculis est, non offeretis Domino, et in terra vestra hoc omnino ne faciatis.
Leviticus 22 25 De manu alienigenæ non offeretis panes Deo vestro, et quidquid aliud dare voluerit, quia corrupta, et maculata sunt omnia : non suscipietis ea.
Leviticus 22 26 Locutusque est Dominus ad Moysen, dicens :
Leviticus 22 27 Bos, ovis et capra, cum genita fuerint, septem diebus erunt sub ubere matris suæ : die autem octavo, et deinceps, offerri poterunt Domino.
Leviticus 22 28 Sive illa bos, sive ovis, non immolabuntur una die cum fœtibus suis.
Leviticus 22 29 Si immolaveritis hostiam pro gratiarum actione Domino, ut possit esse placabilis,
Leviticus 22 30 eodem die comedetis eam : non remanebit quidquam in mane alterius diei. Ego Dominus.
Leviticus 22 31 Custodite mandata mea, et facite ea. Ego Dominus.
Leviticus 22 32 Ne polluatis nomen meum sanctum, ut sanctificer in medio filiorum Israël. Ego Dominus qui sanctifico vos,
Leviticus 22 33 et eduxi de terra Ægypti, ut essem vobis in Deum. Ego Dominus.
Leviticus 23 1 Locutusque est Dominus ad Moysen, dicens :
Leviticus 23 2 Loquere filiis Israël, et dices ad eos : Hæ sunt feriæ Domini, quas vocabitis sanctas.
Leviticus 23 3 Sex diebus facietis opus : dies septimus, quia sabbati requies est, vocabitur sanctus : omne opus non facietis in eo : sabbatum Domini est in cunctis habitationibus vestris.
Leviticus 23 4 Hæ sunt ergo feriæ Domini sanctæ, quas celebrare debetis temporibus suis.
Leviticus 23 5 Mense primo, quartadecima die mensis ad vesperum, Phase Domini est :
Leviticus 23 6 et quintadecima die mensis hujus, solemnitas azymorum Domini est. Septem diebus azyma comedetis.
Leviticus 23 7 Dies primus erit vobis celeberrimus, sanctusque : omne opus servile non facietis in eo,
Leviticus 23 8 sed offeretis sacrificium in igne Domino septem diebus. Dies autem septimus erit celebrior et sanctior : nullumque servile opus facietis in eo.
Leviticus 23 9 Locutusque est Dominus ad Moysen, dicens :
Leviticus 23 10 Loquere filiis Israël, et dices ad eos : Cum ingressi fueritis terram, quam ego dabo vobis, et messueritis segetem, feretis manipulos spicarum, primitias messis vestræ, ad sacerdotem :
Leviticus 23 11 qui elevabit fasciculum coram Domino, ut acceptabile sit pro vobis, altero die sabbati, et sanctificabit illum.
Leviticus 23 12 Atque in eodem die quo manipulus consecratur, cædetur agnus immaculatus anniculus in holocaustum Domini.
Leviticus 23 13 Et libamenta offerentur cum eo, duæ decimæ similæ conspersæ oleo in incensum Domini, odoremque suavissimum : liba quoque vini, quarta pars hin.
Leviticus 23 14 Panem, et polentam, et pultes non comedetis ex segete, usque ad diem qua offeretis ex ea Deo vestro. Præceptum est sempiternum in generationibus, cunctisque habitaculis vestris.
Leviticus 23 15 Numerabitis ergo ab altero die sabbati, in quo obtulistis manipulum primitiarum, septem hebdomadas plenas,
Leviticus 23 16 usque ad alteram diem expletionis hebdomadæ septimæ, id est, quinquaginta dies : et sic offeretis sacrificium novum Domino
Leviticus 23 17 ex omnibus habitaculis vestris, panes primitiarum duos de duabus decimis similæ fermentatæ, quos coquetis in primitias Domini.
Leviticus 23 18 Offeretisque cum panibus septem agnos immaculatos anniculos, et vitulum de armento unum, et arietes duos, et erunt in holocaustum cum libamentis suis, in odorem suavissimum Domini.
Leviticus 23 19 Facietis et hircum pro peccato, duosque agnos anniculos hostias pacificorum.
Leviticus 23 20 Cumque elevaverit eos sacerdos cum panibus primitiarum coram Domino, cedent in usum ejus.
Leviticus 23 21 Et vocabitis hunc diem celeberrimum, atque sanctissimum : omne opus servile non facietis in eo. Legitimum sempiternum erit in cunctis habitaculis, et generationibus vestris.
Leviticus 23 22 Postquam autem messueritis segetem terræ vestræ, nec secabitis eam usque ad solum, nec remanentes spicas colligetis : sed pauperibus et peregrinis dimittetis eas. Ego sum Dominus Deus vester.
Leviticus 23 23 Locutusque est Dominus ad Moysen, dicens :
Leviticus 23 24 Loquere filiis Israël : Mense septimo, prima die mensis, erit vobis sabbatum, memoriale, clangentibus tubis, et vocabitur sanctum :
Leviticus 23 25 omne opus servile non facietis in eo, et offeretis holocaustum Domino.
Leviticus 23 26 Locutusque est Dominus ad Moysen, dicens :
Leviticus 23 27 Decimo die mensis hujus septimi, dies expiationum erit celeberrimus, et vocabitur sanctus : affligetisque animas vestras in eo, et offeretis holocaustum Domino.
Leviticus 23 28 Omne opus servile non facietis in tempore diei hujus : quia dies propitiationis est, ut propitietur vobis Dominus Deus vester.
Leviticus 23 29 Omnis anima, quæ afflicta non fuerit die hac, peribit de populis suis :
Leviticus 23 30 et quæ operis quippiam fecerit, delebo eam de populo suo.
Leviticus 23 31 Nihil ergo operis facietis in eo : legitimum sempiternum erit vobis in cunctis generationibus, et habitationibus vestris.
Leviticus 23 32 Sabbatum requietionis est, et affligetis animas vestras die nono mensis : a vespera usque ad vesperam celebrabitis sabbata vestra.
Leviticus 23 33 Et locutus est Dominus ad Moysen, dicens :
Leviticus 23 34 Loquere filiis Israël : A quintodecimo die mensis hujus septimi, erunt feriæ tabernaculorum septem diebus Domino.
Leviticus 23 35 Dies primus vocabitur celeberrimus atque sanctissimus : omne opus servile non facietis in eo.
Leviticus 23 36 Et septem diebus offeretis holocausta Domino. Dies quoque octavus erit celeberrimus, atque sanctissimus, et offeretis holocaustum Domino : est enim cœtus atque collectæ : omne opus servile non facietis in eo.
Leviticus 23 37 Hæ sunt feriæ Domini, quas vocabitis celeberrimas atque sanctissimas, offeretisque in eis oblationes Domino, holocausta et libamenta juxta ritum uniuscujusque diei :
Leviticus 23 38 exceptis sabbatis Domini, donisque vestris, et quæ offeretis ex voto, vel quæ sponte tribuetis Domino.
Leviticus 23 39 A quintodecimo ergo die mensis septimi, quando congregaveritis omnes fructus terræ vestræ, celebrabitis ferias Domini septem diebus : die primo et die octavo erit sabbatum, id est, requies.
Leviticus 23 40 Sumetisque vobis die primo fructus arboris pulcherrimæ, spatulasque palmarum, et ramos ligni densarum frondium, et salices de torrente, et lætabimini coram Domino Deo vestro.
Leviticus 23 41 Celebrabitisque solemnitatem ejus septem diebus per annum : legitimum sempiternum erit in generationibus vestris. Mense septimo festa celebrabitis,
Leviticus 23 42 et habitabitis in umbraculis septem diebus : omnis, qui de genere est Israël, manebit in tabernaculis,
Leviticus 23 43 ut discant posteri vestri quod in tabernaculis habitare fecerim filios Israël, cum educerem eos de terra Ægypti. Ego Dominus Deus vester.
Leviticus 23 44 Locutusque est Moyses super solemnitatibus Domini ad filios Israël.
Leviticus 24 1 Et locutus est Dominus ad Moysen, dicens :
Leviticus 24 2 Præcipe filiis Israël, ut afferant tibi oleum de olivis purissimum, ac lucidum, ad concinnandas lucernas jugiter,
Leviticus 24 3 extra velum testimonii in tabernaculo fœderis. Ponetque eas Aaron a vespere usque ad mane coram Domino, cultu rituque perpetuo in generationibus vestris.
Leviticus 24 4 Super candelabrum mundissimum ponentur semper in conspectu Domini.
Leviticus 24 5 Accipies quoque similam, et coques ex ea duodecim panes, qui singuli habebunt duas decimas :
Leviticus 24 6 quorum senos altrinsecus super mensam purissimam coram Domino statues :
Leviticus 24 7 et pones super eos thus lucidissimum, ut sit panis in monimentum oblationis Domini.
Leviticus 24 8 Per singula sabbata mutabuntur coram Domino suscepti a filiis Israël fœdere sempiterno :
Leviticus 24 9 eruntque Aaron et filiorum ejus, ut comedant eos in loco sancto : quia Sanctum sanctorum est de sacrificiis Domini jure perpetuo.
Leviticus 24 10 Ecce autem egressus filius mulieris Israëlitidis, quem peperat de viro ægyptio inter filios Israël, jurgatus est in castris cum viro Israëlita.
Leviticus 24 11 Cumque blasphemasset nomen, et maledixisset ei, adductus est ad Moysen. (Vocabatur autem mater ejus Salumith, filia Dabri de tribu Dan.)
Leviticus 24 12 Miseruntque eum in carcerem, donec nossent quid juberet Dominus.
Leviticus 24 13 Qui locutus est ad Moysen,
Leviticus 24 14 dicens : Educ blasphemum extra castra, et ponant omnes qui audierunt, manus suas super caput ejus, et lapidet eum populus universus.
Leviticus 24 15 Et ad filios Israël loqueris : Homo, qui maledixerit Deo suo, portabit peccatum suum ;
Leviticus 24 16 et qui blasphemaverit nomen Domini, morte moriatur : lapidibus opprimet eum omnis multitudo, sive ille civis, sive peregrinus fuerit. Qui blasphemaverit nomen Domini, morte moriatur.
Leviticus 24 17 Qui percusserit, et occiderit hominem, morte moriatur.
Leviticus 24 18 Qui percusserit animal, reddet vicarium, id est, animam pro anima.
Leviticus 24 19 Qui irrogaverit maculam cuilibet civium suorum, sicut fecit, sic fiet ei :
Leviticus 24 20 fracturam pro fractura, oculum pro oculo, dentem pro dente restituet : qualem inflixerit maculam, talem sustinere cogetur.
Leviticus 24 21 Qui percusserit jumentum, reddet aliud. Qui percusserit hominem, punietur.
Leviticus 24 22 Æquum judicium sit inter vos, sive peregrinus, sive civis peccaverit : quia ego sum Dominus Deus vester.
Leviticus 24 23 Locutusque est Moyses ad filios Israël : et eduxerunt eum, qui blasphemaverat, extra castra, ac lapidibus oppresserunt. Feceruntque filii Israël sicut præceperat Dominus Moysi.
Leviticus 25 1 Locutusque est Dominus ad Moysen in monte Sinai, dicens :
Leviticus 25 2 Loquere filiis Israël, et dices ad eos : Quando ingressi fueritis terram quam ego dabo vobis, sabbatizes sabbatum Domino.
Leviticus 25 3 Sex annis seres agrum tuum, et sex annis putabis vineam tuam, colligesque fructus ejus :
Leviticus 25 4 septimo autem anno sabbatum erit terræ, requietionis Domini : agrum non seres, et vineam non putabis.
Leviticus 25 5 Quæ sponte gignet humus, non metes : et uvas primitiarum tuarum non colliges quasi vindemiam : annus enim requietionis terræ est :
Leviticus 25 6 sed erunt vobis in cibum, tibi et servo tuo, ancillæ et mercenario tuo, et advenæ qui peregrinantur apud te :
Leviticus 25 7 jumentis tuis et pecoribus, omnia quæ nascuntur præbebunt cibum.
Leviticus 25 8 Numerabis quoque tibi septem hebdomadas annorum, id est, septies septem, quæ simul faciunt annos quadraginta novem :
Leviticus 25 9 et clanges buccina mense septimo, decima die mensis, propitiationis tempore, in universa terra vestra.
Leviticus 25 10 Sanctificabisque annum quinquagesimum, et vocabis remissionem cunctis habitatoribus terræ tuæ : ipse est enim jubilæus. Revertetur homo ad possessionem suam, et unusquisque rediet ad familiam pristinam :
Leviticus 25 11 quia jubilæus est, et quinquagesimus annus. Non seretis neque metetis sponte in agro nascentia, et primitias vindemiæ non colligetis,
Leviticus 25 12 ob sanctificationem jubilæi : sed statim oblata comedetis.
Leviticus 25 13 Anno jubilæi, redient omnes ad possessiones suas.
Leviticus 25 14 Quando vendes quippiam civi tuo, vel emes ab eo, ne contristes fratrem tuum, sed juxta numerum annorum jubilæi emes ab eo,
Leviticus 25 15 et juxta supputationem frugum vendet tibi.
Leviticus 25 16 Quanto plures anni remanserint post jubilæum, tanto crescet et pretium : et quanto minus temporis numeraveris, tanto minoris et emptio constabit : tempus enim frugum vendet tibi.
Leviticus 25 17 Nolite affligere contribules vestros, sed timeat unusquisque Deum suum, quia ego Dominus Deus vester.
Leviticus 25 18 Facite præcepta mea, et judicia custodite, et implete ea : ut habitare possitis in terra absque ullo pavore,
Leviticus 25 19 et gignat vobis humus fructus suos, quibus vescamini usque ad saturitatem, nullius impetum formidantes.
Leviticus 25 20 Quod si dixeritis : Quid comedemus anno septimo, si non severimus, neque collegerimus fruges nostras ?
Leviticus 25 21 dabo benedictionem meam vobis anno sexto, et faciet fructus trium annorum :
Leviticus 25 22 seretisque anno octavo, et comedetis veteres fruges usque ad nonum annum : donec nova nascantur, edetis vetera.
Leviticus 25 23 Terra quoque non vendetur in perpetuum, quia mea est, et vos advenæ et coloni mei estis :
Leviticus 25 24 unde cuncta regio possessionis vestræ sub redemptionis conditione vendetur.
Leviticus 25 25 Si attenuatus frater tuus vendiderit possessiunculam suam, et voluerit propinquus ejus, potest redimere quod ille vendiderat.
Leviticus 25 26 Sin autem non habuerit proximum, et ipse pretium ad redimendum potuerit invenire,
Leviticus 25 27 computabuntur fructus ex eo tempore quo vendidit : et quod reliquum est, reddet emptori, sicque recipiet possessionem suam.
Leviticus 25 28 Quod si non invenerit manus ejus ut reddat pretium, habebit emptor quod emerat, usque ad annum jubilæum. In ipso enim omnis venditio redibit ad dominum et ad possessorem pristinum.
Leviticus 25 29 Qui vendiderit domum intra urbis muros, habebit licentiam redimendi, donec unus impleatur annus.
Leviticus 25 30 Si non redemerit, et anni circulus fuerit evolutus, emptor possidebit eam, et posteri ejus in perpetuum, et redimi non poterit, etiam in jubilæo.
Leviticus 25 31 Sin autem in villa domus, quæ muros non habet, agrorum jure vendetur : si ante redempta non fuerit, in jubilæo revertetur ad dominum.
Leviticus 25 32 Ædes Levitarum quæ in urbibus sunt, semper possunt redimi :
Leviticus 25 33 si redemptæ non fuerint, in jubilæo revertentur ad dominos, quia domus urbium Levitarum pro possessionibus sunt inter filios Israël.
Leviticus 25 34 Suburbana autem eorum non veneant, quia possessio sempiterna est.
Leviticus 25 35 Si attenuatus fuerit frater tuus, et infirmus manu, et susceperis eum quasi advenam et peregrinum, et vixerit tecum,
Leviticus 25 36 ne accipias usuras ab eo, nec amplius quam dedisti : time Deum tuum, ut vivere possit frater tuus apud te.
Leviticus 25 37 Pecuniam tuam non dabis ei ad usuram, et frugum superabundantiam non exiges.
Leviticus 25 38 Ego Dominus Deus vester, qui eduxi vos de terra Ægypti, ut darem vobis terram Chanaan, et essem vester Deus.
Leviticus 25 39 Si paupertate compulsus vendiderit se tibi frater tuus, non eum opprimes servitute famulorum,
Leviticus 25 40 sed quasi mercenarius et colonus erit : usque ad annum jubilæum operabitur apud te,
Leviticus 25 41 et postea egredietur cum liberis suis, et revertetur ad cognationem, ad possessionem patrum suorum.
Leviticus 25 42 Mei enim servi sunt, et ego eduxi eos de terra Ægypti : non veneant conditione servorum :
Leviticus 25 43 ne affligas eum per potentiam, sed metuito Deum tuum.
Leviticus 25 44 Servus et ancilla sint vobis de nationibus quæ in circuitu vestro sunt :
Leviticus 25 45 et de advenis qui peregrinantur apud vos, vel qui ex his nati fuerint in terra vestra, hos habebitis famulos :
Leviticus 25 46 et hæreditario jure transmittetis ad posteros, ac possidebitis in æternum : fratres autem vestros filios Israël ne opprimatis per potentiam.
Leviticus 25 47 Si invaluerit apud vos manus advenæ atque peregrini, et attenuatus frater tuus vendiderit se ei, aut cuiquam de stirpe ejus :
Leviticus 25 48 post venditionem potest redimi. Qui voluerit ex fratribus suis, redimet eum,
Leviticus 25 49 et patruus, et patruelis, et consanguineus, et affinis. Sin autem et ipse potuerit, redimet se,
Leviticus 25 50 supputatis dumtaxat annis a tempore venditionis suæ usque ad annum jubilæum : et pecunia, qua venditus fuerat, juxta annorum numerum, et rationem mercenarii supputata.
Leviticus 25 51 Si plures fuerint anni qui remanent usque ad jubilæum, secundum hos reddet et pretium :
Leviticus 25 52 si pauci, ponet rationem cum eo juxta annorum numerum, et reddet emptori quod reliquum est annorum,
Leviticus 25 53 quibus ante servivit mercedibus imputatis : non affliget eum violenter in conspectu tuo.
Leviticus 25 54 Quod si per hæc redimi non potuerit, anno jubilæo egredietur cum liberis suis.
Leviticus 25 55 Mei enim sunt servi filii Israël, quos eduxi de terra Ægypti.
Leviticus 26 1 Ego Dominus Deus vester : non facietis vobis idolum, et sculptile, nec titulos erigetis, nec insignem lapidem ponetis in terra vestra, ut adoretis eum. Ego enim sum Dominus Deus vester.
Leviticus 26 2 Custodite sabbata mea, et pavete ad sanctuarium meum. Ego Dominus.
Leviticus 26 3 Si in præceptis meis ambulaveritis, et mandata mea custodieritis, et feceritis ea, dabo vobis pluvias temporibus suis,
Leviticus 26 4 et terra gignet germen suum, et pomis arbores replebuntur.
Leviticus 26 5 Apprehendet messium tritura vindemiam, et vindemia occupabit sementem : et comedetis panem vestrum in saturitate, et absque pavore habitabitis in terra vestra.
Leviticus 26 6 Dabo pacem in finibus vestris : dormietis, et non erit qui exterreat. Auferam malas bestias, et gladius non transibit terminos vestros.
Leviticus 26 7 Persequemini inimicos vestros, et corruent coram vobis.
Leviticus 26 8 Persequentur quinque de vestris centum alienos, et centum de vobis decem millia : cadent inimici vestri gladio in conspectu vestro.
Leviticus 26 9 Respiciam vos, et crescere faciam : multiplicabimini, et firmabo pactum meum vobiscum.
Leviticus 26 10 Comedetis vetustissima veterum, et vetera novis supervenientibus projicietis.
Leviticus 26 11 Ponam tabernaculum meum in medio vestri, et non abjiciet vos anima mea.
Leviticus 26 12 Ambulabo inter vos, et ero Deus vester, vosque eritis populus meus.
Leviticus 26 13 Ego Dominus Deus vester, qui eduxi vos de terra Ægyptiorum, ne serviretis eis : et qui confregi catenas cervicum vestrarum, ut incederetis erecti.
Leviticus 26 14 Quod si non audieritis me, nec feceritis omnia mandata mea,
Leviticus 26 15 si spreveritis leges meas, et judicia mea contempseritis, ut non faciatis ea quæ a me constituta sunt, et ad irritum perducatis pactum meum :
Leviticus 26 16 ego quoque hæc faciam vobis : visitabo vos velociter in egestate, et ardore, qui conficiat oculos vestros, et consumat animas vestras. Frustra seretis sementem, quæ ab hostibus devorabitur.
Leviticus 26 17 Ponam faciem meam contra vos, et corruetis coram hostibus vestris, et subjiciemini his qui oderunt vos : fugietis, nemine persequente.
Leviticus 26 18 Sin autem nec sic obedieritis mihi, addam correptiones vestras septuplum propter peccata vestra,
Leviticus 26 19 et conteram superbiam duritiæ vestræ. Daboque vobis cælum desuper sicut ferrum, et terram æneam.
Leviticus 26 20 Consumetur incassum labor vester, non proferet terra germen, nec arbores poma præbebunt.
Leviticus 26 21 Si ambulaveritis ex adverso mihi, nec volueritis audire me, addam plagas vestras in septuplum propter peccata vestra :
Leviticus 26 22 immittamque in vos bestias agri, quæ consumant vos, et pecora vestra, et ad paucitatem cuncta redigant, desertæque fiant viæ vestræ.
Leviticus 26 23 Quod si nec sic volueritis recipere disciplinam, sed ambulaveritis ex adverso mihi :
Leviticus 26 24 ego quoque contra vos adversus incedam, et percutiam vos septies propter peccata vestra,
Leviticus 26 25 inducamque super vos gladium ultorem fœderis mei. Cumque confugeritis in urbes, mittam pestilentiam in medio vestri, et trademini in manibus hostium,
Leviticus 26 26 postquam confregero baculum panis vestri : ita ut decem mulieres in uno clibano coquant panes, et reddant eos ad pondus : et comedetis, et non saturabimini.
Leviticus 26 27 Sin autem nec per hæc audieritis me, sed ambulaveritis contra me :
Leviticus 26 28 et ego incedam adversus vos in furore contrario, et corripiam vos septem plagis propter peccata vestra :
Leviticus 26 29 ita ut comedatis carnes filiorum vestrorum et filiarum vestrarum.
Leviticus 26 30 Destruam excelsa vestra, et simulacra confringam. Cadetis inter ruinas idolorum vestrorum, et abominabitur vos anima mea,
Leviticus 26 31 in tantum ut urbes vestras redigam in solitudinem, et deserta faciam sanctuaria vestra, nec recipiam ultra odorem suavissimum.
Leviticus 26 32 Disperdamque terram vestram, et stupebunt super ea inimici vestri, cum habitatores illius fuerint.
Leviticus 26 33 Vos autem dispergam in gentes, et evaginabo post vos gladium, eritque terra vestra deserta, et civitates vestræ dirutæ.
Leviticus 26 34 Tunc placebunt terræ sabbata sua cunctis diebus solitudinis suæ : quando fueritis
Leviticus 26 35 in terra hostili, sabbatizabit, et requiescet in sabbatis solitudinis suæ, eo quod non requieverit in sabbatis vestris quando habitabatis in ea.
Leviticus 26 36 Et qui de vobis remanserint, dabo pavorem in cordibus eorum in regionibus hostium, terrebit eos sonitus folii volantis, et ita fugient quasi gladium : cadent, nullo persequente,
Leviticus 26 37 et corruent singuli super fratres suos, quasi bella fugientes, nemo vestrum inimicis audebit resistere.
Leviticus 26 38 Peribitis inter gentes, et hostilis vos terra consumet.
Leviticus 26 39 Quod si et de iis aliqui remanserint, tabescent in iniquitatibus suis, in terra inimicorum suorum, et propter peccata patrum suorum et sua affligentur :
Leviticus 26 40 donec confiteantur iniquitates suas, et majorum suorum, quibus prævaricati sunt in me, et ambulaverunt ex adverso mihi.
Leviticus 26 41 Ambulabo igitur et ego contra eos, et inducam illos in terram hostilem, donec erubescat incircumcisa mens eorum : tunc orabunt pro impietatibus suis.
Leviticus 26 42 Et recordabor fœderis mei, quod pepigi cum Jacob, et Isaac, et Abraham. Terræ quoque memor ero :
Leviticus 26 43 quæ cum relicta fuerit ab eis, complacebit sibi in sabbatis suis, patiens solitudinem propter illos. Ipsi vero rogabunt pro peccatis suis, eo quod abjecerint judicia mea, et leges meas despexerint.
Leviticus 26 44 Et tamen etiam cum essent in terra hostili, non penitus abjeci eos, neque sic despexi ut consumerentur, et irritum facerent pactum meum cum eis. Ego enim sum Dominus Deus eorum,
Leviticus 26 45 et recordabor fœderis mei pristini, quando eduxi eos de terra Ægypti in conspectu gentium, ut essem Deus eorum. Ego Dominus. Hæc sunt judicia atque præcepta et leges quas dedit Dominus inter se et filios Israël in monte Sinai per manum Moysi.
Leviticus 27 1 Locutusque est Dominus ad Moysen, dicens :
Leviticus 27 2 Loquere filiis Israël, et dices ad eos : Homo qui votum fecerit, et spoponderit Deo animam suam, sub æstimatione dabit pretium.
Leviticus 27 3 Si fuerit masculus a vigesimo anno usque ad sexagesimum annum, dabit quinquaginta siclos argenti ad mensuram sanctuarii :
Leviticus 27 4 si mulier, triginta.
Leviticus 27 5 A quinto autem anno usque ad vigesimum, masculus dabit viginti siclos : femina, decem.
Leviticus 27 6 Ab uno mense usque ad annum quintum, pro masculo dabuntur quinque sicli : pro femina, tres.
Leviticus 27 7 Sexagenarius et ultra masculus dabit quindecim siclos : femina, decem.
Leviticus 27 8 Si pauper fuerit, et æstimationem reddere non valebit, stabit coram sacerdote : et quantum ille æstimaverit, et viderit eum posse reddere, tantum dabit.
Leviticus 27 9 Animal autem, quod immolari potest Domino, si quis voverit, sanctum erit,
Leviticus 27 10 et mutari non poterit, id est, nec melius malo, nec pejus bono : quod si mutaverit, et ipsum quod mutatum est, et illud pro quo mutatum est, consecratum erit Domino.
Leviticus 27 11 Animal immundum, quod immolari Domino non potest, si quis voverit, adducetur ante sacerdotem :
Leviticus 27 12 qui judicans utrum bonum an malum sit, statuet pretium.
Leviticus 27 13 Quod si dare voluerit is qui offert, addet supra æstimationem quintam partem.
Leviticus 27 14 Homo si voverit domum suam, et sanctificaverit Domino, considerabit eam sacerdos utrum bona an mala sit, et juxta pretium, quod ab eo fuerit constitutum, venundabitur :
Leviticus 27 15 sin autem ille qui voverat, voluerit redimere eam, dabit quintam partem æstimationis supra, et habebit domum.
Leviticus 27 16 Quod si agrum possessionis suæ voverit, et consecraverit Domino, juxta mensuram sementis æstimabitur pretium : si triginta modiis hordei seritur terra, quinquaginta siclis venundetur argenti.
Leviticus 27 17 Si statim ab anno incipientis jubilæi voverit agrum, quanto valere potest, tanto æstimabitur.
Leviticus 27 18 Sin autem post aliquantum temporis, supputabit sacerdos pecuniam juxta annorum, qui reliqui sunt, numerum usque ad jubilæum, et detrahetur ex pretio.
Leviticus 27 19 Quod si voluerit redimere agrum ille qui voverat, addet quintam partem æstimatæ pecuniæ, et possidebit eum.
Leviticus 27 20 Sin autem noluerit redimere, sed alteri cuilibet fuerit venundatus, ultra eum qui voverat redimere non poterit.
Leviticus 27 21 Quia cum jubilæi venerit dies, sanctificatus erit Domino, et possessio consecrata ad jus pertinet sacerdotum.
Leviticus 27 22 Si ager emptus est, et non de possessione majorum sanctificatus fuerit Domino,
Leviticus 27 23 supputabit sacerdos juxta annorum numerum usque ad jubilæum, pretium : et dabit ille qui voverat eum, Domino.
Leviticus 27 24 In jubilæo autem revertetur ad priorem dominum, qui vendiderat eum, et habuerat in sorte possessionis suæ.
Leviticus 27 25 Omnis æstimatio siclo sanctuarii ponderabitur. Siclus viginti obolos habet.
Leviticus 27 26 Primogenita, quæ ad Dominum pertinent, nemo sanctificare poterit et vovere : sive bos, sive ovis fuerit, Domini sunt.
Leviticus 27 27 Quod si immundum est animal, redimet qui obtulit, juxta æstimationem tuam, et addet quintam partem pretii : si redimere noluerit, vendetur alteri quantocumque a te fuerit æstimatum.
Leviticus 27 28 Omne quod Domino consecratur, sive homo fuerit, sive animal, sive ager, non vendetur, nec redimi poterit. Quidquid semel fuerit consecratum, Sanctum sanctorum erit Domino :
Leviticus 27 29 et omnis consecratio, quæ offertur ab homine, non redimetur, sed morte morietur.
Leviticus 27 30 Omnes decimæ terræ, sive de frugibus, sive de pomis arborum, Domini sunt, et illi sanctificantur.
Leviticus 27 31 Si quis autem voluerit redimere decimas suas, addet quintam partem earum.
Leviticus 27 32 Omnium decimarum bovis et ovis et capræ, quæ sub pastoris virga transeunt, quidquid decimum venerit, sanctificabitur Domino.
Leviticus 27 33 Non eligetur nec bonum nec malum, nec altero commutabitur, si quis mutaverit : et quod mutatum est, et pro quo mutatum est, sanctificabitur Domino, et non redimetur.
Leviticus 27 34 Hæc sunt præcepta, quæ mandavit Dominus Moysi ad filios Israël in monte Sinai.
Numbers 1 1 Locutusque est Dominus ad Moysen in deserto Sinai in tabernaculo fœderis, prima die mensis secundi, anno altero egressionis eorum ex Ægypto, dicens :
Numbers 1 2 Tollite summam universæ congregationis filiorum Israël per cognationes et domos suas, et nomina singulorum, quidquid sexus est masculini
Numbers 1 3 a vigesimo anno et supra, omnium virorum fortium ex Israël, et numerabitis eos per turmas suas, tu et Aaron.
Numbers 1 4 Eruntque vobiscum principes tribuum ac domorum in cognationibus suis,
Numbers 1 5 quorum ista sunt nomina : de Ruben, Elisur, filius Sedeur ;
Numbers 1 6 de Simeon, Salamiel filius Surisaddai ;
Numbers 1 7 de Juda, Nahasson filius Aminadab ;
Numbers 1 8 de Issachar, Nathanaël filius Suar ;
Numbers 1 9 de Zabulon, Eliab filius Helon ;
Numbers 1 10 filiorum autem Joseph, de Ephraim, Elisama filius Ammiud ; de Manasse, Gamaliel filius Phadassur ;
Numbers 1 11 de Benjamin, Abidan filius Gedeonis ;
Numbers 1 12 de Dan, Ahiezer filius Ammisaddai ;
Numbers 1 13 de Aser, Phegiel filius Ochran ;
Numbers 1 14 de Gad, Eliasaph filius Duel ;
Numbers 1 15 de Nephthali, Ahira filius Enan.
Numbers 1 16 Hi nobilissimi principes multitudinis per tribus et cognationes suas, et capita exercitus Israël,
Numbers 1 17 quos tulerunt Moyses et Aaron cum omni vulgi multitudine :
Numbers 1 18 et congregaverunt primo die mensis secundi, recensentes eos per cognationes, et domos, ac familias, et capita, et nomina singulorum a vigesimo anno et supra,
Numbers 1 19 sicut præceperat Dominus Moysi. Numeratique sunt in deserto Sinai.
Numbers 1 20 De Ruben primogenito Israëlis per generationes et familias ac domos suas, et nomina capitum singulorum, omne quod sexus est masculini a vigesimo anno et supra, procedentium ad bellum,
Numbers 1 21 quadraginta sex millia quingenti.
Numbers 1 22 De filiis Simeon per generationes et familias ac domos cognationum suarum recensiti sunt per nomina et capita singulorum, omne quod sexus est masculini a vigesimo anno et supra, procedentium ad bellum,
Numbers 1 23 quinquaginta novem millia trecenti.
Numbers 1 24 De filiis Gad per generationes et familias ac domos cognationum suarum recensiti sunt per nomina singulorum a viginti annis et supra, omnes qui ad bella procederent,
Numbers 1 25 quadraginta quinque millia sexcenti quinquaginta.
Numbers 1 26 De filiis Juda per generationes et familias ac domos cognationum suarum, per nomina singulorum a vigesimo anno et supra, omnes qui poterant ad bella procedere,
Numbers 1 27 recensiti sunt septuaginta quatuor millia sexcenti.
Numbers 1 28 De filiis Issachar, per generationes et familias ac domos cognationum suarum, per nomina singulorum a vigesimo anno et supra, omnes qui ad bella procederent,
Numbers 1 29 recensiti sunt quinquaginta quatuor millia quadringenti.
Numbers 1 30 De filiis Zabulon per generationes et familias ac domos cognationum suarum recensiti sunt per nomina singulorum a vigesimo anno et supra, omnes qui poterant ad bella procedere,
Numbers 1 31 quinquaginta septem millia quadringenti.
Numbers 1 32 De filiis Joseph, filiorum Ephraim per generationes et familias ac domos cognationum suarum recensiti sunt per nomina singulorum a vigesimo anno et supra, omnes qui poterant ad bella procedere,
Numbers 1 33 quadraginta millia quingenti.
Numbers 1 34 Porro filiorum Manasse per generationes et familias ac domos cognationum suarum recensiti sunt per nomina singulorum a viginti annis et supra, omnes qui poterant ad bella procedere,
Numbers 1 35 triginta duo millia ducenti.
Numbers 1 36 De filiis Benjamin per generationes et familias ac domos cognationum suarum recensiti sunt nominibus singulorum a vigesimo anno et supra, omnes qui poterant ad bella procedere,
Numbers 1 37 triginta quinque millia quadringenti.
Numbers 1 38 De filiis Dan per generationes et familias ac domos cognationum suarum recensiti sunt nominibus singulorum a vigesimo anno et supra, omnes qui poterant ad bella procedere,
Numbers 1 39 sexaginta duo millia septingenti.
Numbers 1 40 De filiis Aser per generationes et familias ac domos cognationum suarum recensiti sunt per nomina singulorum a vigesimo anno et supra, omnes qui poterant ad bella procedere,
Numbers 1 41 quadraginta millia et mille quingenti.
Numbers 1 42 De filiis Nephthali per generationes et familias ac domos cognationum suarum recensiti sunt nominibus singulorum a vigesimo anno et supra, omnes qui poterant ad bella procedere,
Numbers 1 43 quinquaginta tria millia quadringenti.
Numbers 1 44 Hi sunt, quos numeraverunt Moyses et Aaron, et duodecim principes Israël, singulos per domos cognationum suarum.
Numbers 1 45 Fueruntque omnis numerus filiorum Israël per domos et familias suas a vigesimo anno et supra, qui poterant ad bella procedere,
Numbers 1 46 sexcenta tria millia virorum quingenti quinquaginta.
Numbers 1 47 Levitæ autem in tribu familiarum suarum non sunt numerati cum eis.
Numbers 1 48 Locutusque est Dominus ad Moysen, dicens :
Numbers 1 49 Tribum Levi noli numerare, neque pones summam eorum cum filiis Israël :
Numbers 1 50 sed constitue eos super tabernaculum testimonii et cuncta vasa ejus, et quidquid ad cæremonias pertinet. Ipsi portabunt tabernaculum et omnia utensilia ejus : et erunt in ministerio, ac per gyrum tabernaculi metabuntur.
Numbers 1 51 Cum proficiscendum fuerit, deponent Levitæ tabernaculum ; cum castrametandum, erigent. Quisquis externorum accesserit, occidetur.
Numbers 1 52 Metabuntur autem castra filii Israël unusquisque per turmas et cuneos atque exercitum suum.
Numbers 1 53 Porro Levitæ per gyrum tabernaculi figent tentoria, ne fiat indignatio super multitudinem filiorum Israël, et excubabunt in custodiis tabernaculi testimonii.
Numbers 1 54 Fecerunt ergo filii Israël juxta omnia quæ præceperat Dominus Moysi.
Numbers 2 1 Locutusque est Dominus ad Moysen et Aaron, dicens :
Numbers 2 2 Singuli per turmas, signa, atque vexilla, et domos cognationum suarum, castrametabuntur filii Israël, per gyrum tabernaculi fœderis.
Numbers 2 3 Ad orientem Judas figet tentoria per turmas exercitus sui : eritque princeps filiorum ejus Nahasson filius Aminadab.
Numbers 2 4 Et omnis de stirpe ejus summa pugnantium, septuaginta quatuor millia sexcenti.
Numbers 2 5 Juxta eum castrametati sunt de tribu Issachar, quorum princeps fuit Nathanaël filius Suar.
Numbers 2 6 Et omnis numerus pugnatorum ejus quinquaginta quatuor millia quadringenti.
Numbers 2 7 In tribu Zabulon princeps fuit Eliab filius Helon.
Numbers 2 8 Omnis de stirpe ejus exercitus pugnatorum, quinquaginta septem millia quadringenti.
Numbers 2 9 Universi qui in castris Judæ enumerati sunt, fuerunt centum octoginta sex millia quadringenti : et per turmas suas primi egredientur.
Numbers 2 10 In castris filiorum Ruben ad meridianam plagam erit princeps Elisur filius Sedeur.
Numbers 2 11 Et cunctus exercitus pugnatorum ejus qui numerati sunt, quadraginta sex millia quingenti.
Numbers 2 12 Juxta eum castrametati sunt de tribu Simeon : quorum princeps fuit Salamiel filius Surisaddai.
Numbers 2 13 Et cunctus exercitus pugnatorum ejus qui numerati sunt, quinquaginta novem millia trecenti.
Numbers 2 14 In tribu Gad princeps fuit Eliasaph filius Duel.
Numbers 2 15 Et cunctus exercitus pugnatorum ejus, qui numerati sunt, quadraginta quinque millia sexcenti quinquaginta.
Numbers 2 16 Omnes qui recensiti sunt in castris Ruben, centum quinquaginta millia et mille quadringenti quinquaginta per turmas suas : in secundo loco proficiscentur.
Numbers 2 17 Levabitur autem tabernaculum testimonii per officia Levitarum, et turmas eorum : quomodo erigetur, ita et deponetur. Singuli per loca et ordines suos proficiscentur.
Numbers 2 18 Ad occidentalem plagam erunt castra filiorum Ephraim, quorum princeps fuit Elisama filius Ammiud.
Numbers 2 19 Cunctus exercitus pugnatorum ejus, qui numerati sunt, quadraginta millia quingenti.
Numbers 2 20 Et cum eis tribus filiorum Manasse, quorum princeps fuit Gamaliel filius Phadassur.
Numbers 2 21 Cunctusque exercitus pugnatorum ejus, qui numerati sunt, triginta duo millia ducenti.
Numbers 2 22 In tribu filiorum Benjamin princeps fuit Abidan filius Gedeonis.
Numbers 2 23 Et cunctus exercitus pugnatorum ejus, qui recensiti sunt, triginta quinque millia quadringenti.
Numbers 2 24 Omnes qui numerati sunt in castris Ephraim, centum octo millia centum per turmas suas : tertii proficiscentur.
Numbers 2 25 Ad aquilonis partem castrametati sunt filii Dan : quorum princeps fuit Ahiezer filius Ammisaddai.
Numbers 2 26 Cunctus exercitus pugnatorum ejus, qui numerati sunt, sexaginta duo millia septingenti.
Numbers 2 27 Juxta eum fixere tentoria de tribu Aser : quorum princeps fuit Phegiel filius Ochran.
Numbers 2 28 Cunctus exercitus pugnatorum ejus, qui numerati sunt, quadraginta millia et mille quingenti.
Numbers 2 29 De tribu filiorum Nephthali princeps fuit Ahira filius Enan.
Numbers 2 30 Cunctus exercitus pugnatorum ejus, quinquaginta tria millia quadringenti.
Numbers 2 31 Omnes qui numerati sunt in castris Dan, fuerunt centum quinquaginta septem millia sexcenti : et novissimi proficiscentur.
Numbers 2 32 Hic numerus filiorum Israël, per domos cognationum suarum et turmas divisi exercitus, sexcenta tria millia quingenti quinquaginta.
Numbers 2 33 Levitæ autem non sunt numerati inter filios Israël : sic enim præceperat Dominus Moysi.
Numbers 2 34 Feceruntque filii Israël juxta omnia quæ mandaverat Dominus. Castrametati sunt per turmas suas, et profecti per familias ac domos patrum suorum.
Numbers 3 1 Hæ sunt generationes Aaron et Moysi in die qua locutus est Dominus ad Moysen in monte Sinai.
Numbers 3 2 Et hæc nomina filiorum Aaron : primogenitus ejus Nadab, deinde Abiu, et Eleazar, et Ithamar.
Numbers 3 3 Hæc nomina filiorum Aaron sacerdotum qui uncti sunt, et quorum repletæ et consecratæ manus ut sacerdotio fungerentur.
Numbers 3 4 Mortui sunt enim Nadab et Abiu cum offerrent ignem alienum in conspectu Domini in deserto Sinai, absque liberis : functique sunt sacerdotio Eleazar et Ithamar coram Aaron patre suo.
Numbers 3 5 Locutusque est Dominus ad Moysen, dicens :
Numbers 3 6 Applica tribum Levi, et fac stare in conspectu Aaron sacerdotis ut ministrent ei, et excubent,
Numbers 3 7 et observent quidquid ad cultum pertinet multitudinis coram tabernaculo testimonii,
Numbers 3 8 et custodiant vasa tabernaculi, servientes in ministerio ejus.
Numbers 3 9 Dabisque dono Levitas
Numbers 3 10 Aaron et filiis ejus, quibus traditi sunt a filiis Israël. Aaron autem et filios ejus constitues super cultum sacerdotii. Externus, qui ad ministrandum accesserit, morietur.
Numbers 3 11 Locutusque est Dominus ad Moysen, dicens :
Numbers 3 12 Ego tuli Levitas a filiis Israël pro omni primogenito, qui aperit vulvam in filiis Israël, eruntque Levitæ mei.
Numbers 3 13 Meum est enim omne primogenitum : ex quo percussi primogenitos in terra Ægypti, sanctificavi mihi quidquid primum nascitur in Israël : ab homine usque ad pecus, mei sunt. Ego Dominus.
Numbers 3 14 Locutusque est Dominus ad Moysen in deserto Sinai, dicens :
Numbers 3 15 Numera filios Levi per domos patrum suorum et familias, omnem masculum ab uno mense et supra.
Numbers 3 16 Numeravit Moyses, ut præceperat Dominus,
Numbers 3 17 et inventi sunt filii Levi per nomina sua, Gerson et Caath et Merari.
Numbers 3 18 Filii Gerson : Lebni et Semei.
Numbers 3 19 Filii Caath : Amram et Jesaar, Hebron et Oziel.
Numbers 3 20 Filii Merari : Moholi et Musi.
Numbers 3 21 De Gerson fuere familiæ duæ, Lebnitica, et Semeitica :
Numbers 3 22 quarum numeratus est populus sexus masculini ab uno mense et supra, septem millia quingenti.
Numbers 3 23 Hi post tabernaculum metabuntur ad occidentem,
Numbers 3 24 sub principe Eliasaph filio Laël.
Numbers 3 25 Et habebunt excubias in tabernaculo fœderis,
Numbers 3 26 ipsum tabernaculum et operimentum ejus, tentorium quod trahitur ante fores tecti fœderis, et cortinas atrii : tentorium quoque quod appenditur in introitu atrii tabernaculi, et quidquid ad ritum altaris pertinet, funes tabernaculi et omnia utensilia ejus.
Numbers 3 27 Cognatio Caath habebit populos Amramitas et Jesaaritas et Hebronitas et Ozielitas. Hæ sunt familiæ Caathitarum recensitæ per nomina sua.
Numbers 3 28 Omnes generis masculini ab uno mense et supra, octo millia sexcenti habebunt excubias sanctuarii,
Numbers 3 29 et castrametabuntur ad meridianam plagam.
Numbers 3 30 Princepsque eorum erit Elisaphan filius Oziel :
Numbers 3 31 et custodient arcam, mensamque et candelabrum, altaria et vasa sanctuarii, in quibus ministratur, et velum, cunctamque hujuscemodi supellectilem.
Numbers 3 32 Princeps autem principum Levitarum Eleazar filius Aaron sacerdotis, erit super excubitores custodiæ sanctuarii.
Numbers 3 33 At vero de Merari erunt populi Moholitæ et Musitæ recensiti per nomina sua :
Numbers 3 34 omnes generis masculini ab uno mense et supra, sex millia ducenti.
Numbers 3 35 Princeps eorum Suriel filius Abihaiel : in plaga septentrionali castrametabuntur.
Numbers 3 36 Erunt sub custodia eorum tabulæ tabernaculi et vectes, et columnæ ac bases earum, et omnia quæ ad cultum hujuscemodi pertinent :
Numbers 3 37 columnæque atrii per circuitum cum basibus suis, et paxilli cum funibus.
Numbers 3 38 Castrametabuntur ante tabernaculum fœderis, id est, ad orientalem plagam, Moyses et Aaron cum filiis suis, habentes custodiam sanctuarii in medio filiorum Israël. Quisquis alienus accesserit, morietur.
Numbers 3 39 Omnes Levitæ, quos numeraverunt Moyses et Aaron juxta præceptum Domini per familias suas in genere masculino a mense uno et supra, fuerunt viginti duo millia.
Numbers 3 40 Et ait Dominus ad Moysen : Numera primogenitos sexus masculini de filiis Israël ab uno mense et supra, et habebis summam eorum.
Numbers 3 41 Tollesque Levitas mihi pro omni primogenito filiorum Israël : ego sum Dominus : et pecora eorum pro universis primogenitis pecorum filiorum Israël.
Numbers 3 42 Recensuit Moyses, sicut præceperat Dominus, primogenitos filiorum Israël :
Numbers 3 43 et fuerunt masculi per nomina sua, a mense uno et supra, viginti duo millia ducenti septuaginta tres.
Numbers 3 44 Locutusque est Dominus ad Moysen, dicens :
Numbers 3 45 Tolle Levitas pro primogenitis filiorum Israël, et pecora Levitarum pro pecoribus eorum, eruntque Levitæ mei. Ego sum Dominus.
Numbers 3 46 In pretio autem ducentorum septuaginta trium, qui excedunt numerum Levitarum de primogenitis filiorum Israël,
Numbers 3 47 accipies quinque siclos per singula capita ad mensuram sanctuarii (siclus habet viginti obolos) :
Numbers 3 48 dabisque pecuniam Aaron et filiis ejus pretium eorum qui supra sunt.
Numbers 3 49 Tulit igitur Moyses pecuniam eorum, qui fuerant amplius, et quos redemerant a Levitis,
Numbers 3 50 pro primogenitis filiorum Israël, mille trecentorum sexaginta quinque siclorum juxta pondus sanctuarii :
Numbers 3 51 et dedit eam Aaron et filiis ejus juxta verbum quod præceperat sibi Dominus.
Numbers 4 1 Locutusque est Dominus ad Moysen et Aaron, dicens :
Numbers 4 2 Tolle summam filiorum Caath de medio Levitarum per domos et familias suas,
Numbers 4 3 a trigesimo anno et supra, usque ad quinquagesimum annum, omnium qui ingrediuntur ut stent et ministrent in tabernaculo fœderis.
Numbers 4 4 Hic est cultus filiorum Caath : tabernaculum fœderis, et Sanctum sanctorum
Numbers 4 5 ingredientur Aaron et filii ejus, quando movenda sunt castra, et deponent velum quod pendet ante fores, involventque eo arcam testimonii,
Numbers 4 6 et operient rursum velamine janthinarum pellium, extendentque desuper pallium totum hyacinthinum, et inducent vectes.
Numbers 4 7 Mensam quoque propositionis involvent hyacinthino pallio, et ponent cum ea thuribula et mortariola, cyathos et crateras ad liba fundenda : panes semper in ea erunt :
Numbers 4 8 extendentque desuper pallium coccineum, quod rursum operient velamento janthinarum pellium, et inducent vectes.
Numbers 4 9 Sument et pallium hyacinthinum, quo operient candelabrum cum lucernis et forcipibus suis et emunctoriis et cunctis vasis olei, quæ ad cocinnandas lucernas necessaria sunt :
Numbers 4 10 et super omnia ponent operimentum janthinarum pellium, et inducent vectes.
Numbers 4 11 Necnon et altare aureum involvent hyacinthino vestimento, et extendent desuper operimentum janthinarum pellium, inducentque vectes.
Numbers 4 12 Omnia vasa, quibus ministratur in sanctuario, involvent hyacinthino pallio, et extendent desuper operimentum janthinarum pellium, inducentque vectes.
Numbers 4 13 Sed et altare mundabunt cinere, et involvent illud purpureo vestimento,
Numbers 4 14 ponentque cum eo omnia vasa, quibus in ministerio ejus utuntur, id est, ignium receptacula, fuscinulas ac tridentes, uncinos et batilla. Cuncta vasa altaris operient simul velamine janthinarum pellium, et inducent vectes.
Numbers 4 15 Cumque involverint Aaron et filii ejus sanctuarium et omnia vasa ejus in commotione castrorum, tunc intrabunt filii Caath ut portent involuta : et non tangent vasa sanctuarii, ne moriantur. Ista sunt onera filiorum Caath in tabernaculo fœderis :
Numbers 4 16 super quos erit Eleazar filius Aaron sacerdotis, ad cujus curam pertinet oleum ad concinnandas lucernas, et compositionis incensum, et sacrificium, quod semper offertur, et oleum unctionis, et quidquid ad cultum tabernaculi pertinet, omniumque vasorum, quæ in sanctuario sunt.
Numbers 4 17 Locutusque est Dominus ad Moysen et Aaron, dicens :
Numbers 4 18 Nolite perdere populum Caath de medio Levitarum :
Numbers 4 19 sed hoc facite eis, ut vivant, et non moriantur, si tetigerint Sancta sanctorum. Aaron et filii ejus intrabunt, ipsique disponent opera singulorum, et divident quid portare quis debeat.
Numbers 4 20 Alii nulla curiositate videant quæ sunt in sanctuario priusquam involvantur, alioquin morientur.
Numbers 4 21 Locutusque est Dominus ad Moysen, dicens :
Numbers 4 22 Tolle summam etiam filiorum Gerson per domos ac familias et cognationes suas,
Numbers 4 23 a triginta annis et supra, usque ad annos quinquaginta. Numera omnes qui ingrediuntur et ministrant in tabernaculo fœderis.
Numbers 4 24 Hoc est officium familiæ Gersonitarum,
Numbers 4 25 ut portent cortinas tabernaculi et tectum fœderis, operimentum aliud, et super omnia velamen janthinum tentoriumque quod pendet in introitu tabernaculi fœderis,
Numbers 4 26 cortinas atrii, et velum in introitu quod est ante tabernaculum. Omnia quæ ad altare pertinent, funiculos, et vasa ministerii,
Numbers 4 27 jubente Aaron et filiis ejus, portabunt filii Gerson : et scient singuli cui debeant oneri mancipari.
Numbers 4 28 Hic est cultus familiæ Gersonitarum in tabernaculo fœderis, eruntque sub manu Ithamar filii Aaron sacerdotis.
Numbers 4 29 Filios quoque Merari per familias et domos patrum suorum recensebis,
Numbers 4 30 a triginta annis et supra, usque ad annos quinquaginta, omnes qui ingrediuntur ad officium ministerii sui et cultum fœderis testimonii.
Numbers 4 31 Hæc sunt onera eorum : portabunt tabulas tabernaculi et vectes ejus, columnas ac bases earum,
Numbers 4 32 columnas quoque atrii per circuitum cum basibus et paxillis et funibus suis. Omnia vasa et supellectilem ad numerum accipient, sicque portabunt.
Numbers 4 33 Hoc est officium familiæ Meraritarum et ministerium in tabernaculo fœderis : eruntque sub manu Ithamar filii Aaron sacerdotis.
Numbers 4 34 Recensuerunt igitur Moyses et Aaron et principes synagogæ filios Caath per cognationes et domos patrum suorum,
Numbers 4 35 a triginta annis et supra, usque ad annum quinquagesimum, omnes qui ingrediuntur ad ministerium tabernaculi fœderis :
Numbers 4 36 et inventi sunt duo millia septingenti quinquaginta.
Numbers 4 37 Hic est numerus populi Caath qui intrant tabernaculum fœderis : hos numeravit Moyses et Aaron juxta sermonem Domini per manum Moysi.
Numbers 4 38 Numerati sunt et filii Gerson per cognationes et domos patrum suorum,
Numbers 4 39 a triginta annos et supra, usque ad quinquagesimum annum, omnes qui ingrediuntur ut ministrent in tabernaculo fœderis :
Numbers 4 40 et inventi sunt duo millia sexcenti triginta.
Numbers 4 41 Hic est populus Gersonitarum, quos numeraverunt Moyses et Aaron juxta verbum Domini.
Numbers 4 42 Numerati sunt et filii Merari per cognationes et domos patrum suorum,
Numbers 4 43 a triginta annis et supra, usque ad annum quinquagesimum, omnes qui ingrediuntur ad explendos ritus tabernaculi fœderis :
Numbers 4 44 et inventi sunt tria millia ducenti.
Numbers 4 45 Hic est numerus filiorum Merari, quos recensuerunt Moyses et Aaron juxta imperium Domini per manum Moysi.
Numbers 4 46 Omnes qui recensiti sunt de Levitis, et quos recenseri fecit ad nomen Moyses et Aaron, et principes Israël per cognationes et domos patrum suorum,
Numbers 4 47 a triginta annis et supra, usque ad annum quinquagesimum, ingredientes ad ministerium tabernaculi, et onera portanda,
Numbers 4 48 fuerunt simul octo millia quingenti octoginta.
Numbers 4 49 Juxta verbum Domini recensuit eos Moyses, unumquemque juxta officium et onera sua, sicut præceperat ei Dominus.
Numbers 5 1 Locutusque est Dominus ad Moysen, dicens :
Numbers 5 2 Præcipe filiis Israël, ut ejiciant de castris omnem leprosum, et qui semine fluit, pollutusque est super mortuo :
Numbers 5 3 tam masculum quam feminam ejicite de castris, ne contaminent ea cum habitaverint vobiscum.
Numbers 5 4 Feceruntque ita filii Israël, et ejecerunt eos extra castra, sicut locutus erat Dominus Moysi.
Numbers 5 5 Locutusque est Dominus ad Moysen, dicens :
Numbers 5 6 Loquere ad filios Israël : Vir, sive mulier, cum fecerint ex omnibus peccatis, quæ solent hominibus accidere, et per negligentiam transgressi fuerint mandatum Domini, atque deliquerint,
Numbers 5 7 confitebuntur peccatum suum, et reddent ipsum caput, quintamque partem desuper, ei in quem peccaverint.
Numbers 5 8 Sin autem non fuerit qui recipiat, dabunt Domino, et erit sacerdotis, excepto ariete, qui offertur pro expiatione, ut sit placabilis hostia.
Numbers 5 9 Omnes quoque primitiæ, quas offerunt filii Israël, ad sacerdotem pertinent :
Numbers 5 10 et quidquid in sanctuarium offertur a singulis, et traditur manibus sacerdotis, ipsius erit.
Numbers 5 11 Locutusque est Dominus ad Moysen, dicens :
Numbers 5 12 Loquere ad filios Israël, et dices ad eos : Vir cujus uxor erraverit, maritumque contemnens
Numbers 5 13 dormierit cum altero viro, et hoc maritus deprehendere non quiverit, sed latet adulterium, et testibus argui non potest, quia non est inventa in stupro :
Numbers 5 14 si spiritus zelotypiæ concitaverit virum contra uxorem suam, quæ vel polluta est, vel falsa suspicione appetitur :
Numbers 5 15 adducet eam ad sacerdotem, et offeret oblationem pro illa, decimam partem sati farinæ hordeaceæ : non fundet super eam oleum, nec imponet thus : quia sacrificium zelotypiæ est, et oblatio investigans adulterium.
Numbers 5 16 Offeret igitur eam sacerdos, et statuet coram Domino,
Numbers 5 17 assumetque aquam sanctam in vase fictili, et pauxillum terræ de pavimento tabernaculi mittet in eam.
Numbers 5 18 Cumque steterit mulier in conspectu Domini, discooperiet caput ejus, et ponet super manus illius sacrificium recordationis, et oblationem zelotypiæ : ipse autem tenebit aquas amarissimas, in quibus cum execratione maledicta congessit.
Numbers 5 19 Adjurabitque eam, et dicet : Si non dormivit vir alienus tecum, et si non polluta es deserto mariti throno, non te nocebunt aquæ istæ amarissimæ, in quas maledicta congessi.
Numbers 5 20 Sin autem declinasti a viro tuo, atque polluta es, et concubuisti cum altero viro :
Numbers 5 21 his maledictionibus subjacebis : det te Dominus in maledictionem, exemplumque cunctorum in populo suo : putrescere faciat femur tuum, et tumens uterus tuus disrumpatur.
Numbers 5 22 Ingrediantur aquæ maledictæ in ventrem tuum, et utero tumescente putrescat femur. Et respondebit mulier : Amen, amen.
Numbers 5 23 Scribetque sacerdos in libello ista maledicta, et delebit ea aquis amarissimis, in quas maledicta congessit,
Numbers 5 24 et dabit ei bibere. Quas cum exhauserit,
Numbers 5 25 tollet sacerdos de manu ejus sacrificium zelotypiæ, et elevabit illud coram Domino, imponetque illud super altare, ita dumtaxat ut prius :
Numbers 5 26 pugillum sacrificii tollat de eo, quod offertur, et incendat super altare : et sic potum det mulieri aquas amarissimas.
Numbers 5 27 Quas cum biberit, si polluta est, et contempto viro adulterii rea, pertransibunt eam aquæ maledictionis, et inflato ventre, computrescet femur : eritque mulier in maledictionem, et in exemplum omni populo.
Numbers 5 28 Quod si polluta non fuerit, erit innoxia, et faciet liberos.
Numbers 5 29 Ista est lex zelotypiæ. Si declinaverit mulier a viro suo, et si polluta fuerit,
Numbers 5 30 maritusque zelotypiæ spiritu concitatus adduxerit eam in conspectu Domini, et fecerit ei sacerdos juxta omnia quæ scripta sunt :
Numbers 5 31 maritus absque culpa erit, et illa recipiet iniquitatem suam.
Numbers 6 1 Locutusque est Dominus ad Moysen, dicens :
Numbers 6 2 Loquere ad filios Israël, et dices ad eos : Vir, sive mulier, cum fecerint votum ut sanctificentur, et se voluerint Domino consecrare :
Numbers 6 3 a vino, et omni quod inebriare potest, abstinebunt. Acetum ex vino, et ex qualibet alia potione, et quidquid de uva exprimitur, non bibent : uvas recentes siccasque non comedent
Numbers 6 4 cunctis diebus quibus ex voto Domino consecrantur : quidquid ex vinea esse potest, ab uva passa usque ad acinum non comedent.
Numbers 6 5 Omni tempore separationis suæ novacula non transibit per caput ejus usque ad completum diem, quo Domino consecratur. Sanctus erit, crescente cæsarie capitis ejus.
Numbers 6 6 Omni tempore consecrationis suæ, super mortuum non ingredietur,
Numbers 6 7 nec super patris quidem et matris et fratris sororisque funere contaminabitur, quia consecratio Dei sui super caput ejus est.
Numbers 6 8 Omnibus diebus separationis suæ sanctus erit Domino.
Numbers 6 9 Sin autem mortuus fuerit subito quispiam coram eo, polluetur caput consecrationis ejus : quod radet illico in eadem die purgationis suæ, et rursum septima.
Numbers 6 10 In octava autem die offeret duos turtures, vel duos pullos columbæ sacerdoti in introitu fœderis testimonii.
Numbers 6 11 Faciet sacerdos unum pro peccato, et alterum in holocaustum, et deprecabitur pro eo, quia peccavit super mortuo : sanctificabitque caput ejus in die illo :
Numbers 6 12 et consecrabit Domino dies separationis illius, offerens agnum anniculum pro peccato : ita tamen ut dies priores irriti fiant, quoniam polluta est sanctificatio ejus.
Numbers 6 13 Ista est lex consecrationis. Cum dies, quos ex voto decreverat, complebuntur, adducet eum ad ostium tabernaculi fœderis,
Numbers 6 14 et offeret oblationes ejus Domino, agnum anniculum immaculatum in holocaustum, et ovem anniculam immaculatam pro peccato, et arietem immaculatum, hostiam pacificam,
Numbers 6 15 canistrum quoque panum azymorum qui conspersi sint oleo, et lagana absque fermento uncta oleo, ac libamina singulorum :
Numbers 6 16 quæ offeret sacerdos coram Domino, et faciet tam pro peccato, quam in holocaustum.
Numbers 6 17 Arietem vero immolabit hostiam pacificam Domino, offerens simul canistrum azymorum, et libamenta quæ ex more debentur.
Numbers 6 18 Tunc radetur nazaræus ante ostium tabernaculi fœderis cæsarie consecrationis suæ : tolletque capillos ejus, et ponet super ignem, qui est suppositus sacrificio pacificorum :
Numbers 6 19 et armum coctum arietis, tortamque absque fermento unam de canistro, et laganum azymum unum, et tradet in manus nazaræi, postquam rasum fuerit caput ejus.
Numbers 6 20 Susceptaque rursum ab eo, elevabit in conspectu Domini : et sanctificata sacerdotis erunt, sicut pectusculum, quod separari jussum est, et femur. Post hæc, potest bibere nazaræus vinum.
Numbers 6 21 Ista est lex nazaræi, cum voverit oblationem suam Domino tempore consecrationis suæ, exceptis his, quæ invenerit manus ejus : juxta quod mente devoverat, ita faciet ad perfectionem sanctificationis suæ.
Numbers 6 22 Locutusque est Dominus ad Moysen, dicens :
Numbers 6 23 Loquere Aaron et filiis ejus : Sic benedicetis filiis Israël, et dicetis eis :
Numbers 6 24 Benedicat tibi Dominus, et custodiat te.
Numbers 6 25 Ostendat Dominus faciem suam tibi, et misereatur tui.
Numbers 6 26 Convertat Dominus vultum suum ad te, et det tibi pacem.
Numbers 6 27 Invocabuntque nomen meum super filios Israël, et ego benedicam eis.
Numbers 7 1 Factum est autem in die qua complevit Moyses tabernaculum, et erexit illud, unxitque et sanctificavit cum omnibus vasis suis, altare similiter et omnia vasa ejus :
Numbers 7 2 obtulerunt principes Israël et capita familiarum, qui erant per singulas tribus, præfectique eorum, qui numerati fuerant,
Numbers 7 3 munera coram Domino sex plaustra tecta cum duodecim bobus. Unum plaustrum obtulere duo duces, et unum bovem singuli, obtuleruntque ea in conspectu tabernaculi.
Numbers 7 4 Ait autem Dominus ad Moysen :
Numbers 7 5 Suscipe ab eis ut serviant in ministerio tabernaculi, et trades ea Levitis juxta ordinem ministerii sui.
Numbers 7 6 Itaque cum suscepisset Moyses plaustra et boves, tradidit eos Levitis.
Numbers 7 7 Duo plaustra et quatuor boves dedit filiis Gerson, juxta id quod habebant necessarium.
Numbers 7 8 Quatuor alia plaustra et octo boves dedit filiis Merari secundum officia et cultum suum, sub manu Ithamar filii Aaron sacerdotis.
Numbers 7 9 Filiis autem Caath non dedit plaustra et boves : quia in sanctuario serviunt, et onera propriis portant humeris.
Numbers 7 10 Igitur obtulerunt duces in dedicationem altaris, die qua unctum est, oblationem suam ante altare.
Numbers 7 11 Dixitque Dominus ad Moysen : Singuli duces per singulos dies offerant munera in dedicationem altaris.
Numbers 7 12 Primo die obtulit oblationem suam Nahasson filius Aminadab de tribu Juda :
Numbers 7 13 fueruntque in ea acetabulum argenteum pondo centum triginta siclorum, phiala argentea habens septuaginta siclos, juxta pondus sanctuarii, utrumque plenum simila conspersa oleo in sacrificium :
Numbers 7 14 mortariolum ex decem siclis aureis plenum incenso :
Numbers 7 15 bovem de armento, et arietem, et agnum anniculum in holocaustum :
Numbers 7 16 hircumque pro peccato :
Numbers 7 17 et in sacrificio pacificorum boves duos, arietes quinque, hircos quinque, agnos anniculos quinque. Hæc est oblatio Nahasson filii Aminadab.
Numbers 7 18 Secundo die obtulit Nathanaël filius Suar, dux de tribu Issachar,
Numbers 7 19 acetabulum argenteum appendens centum triginta siclos, phialam argenteam habentem septuaginta siclos, juxta pondus sanctuarii, utrumque plenum simila conspersa oleo in sacrificium :
Numbers 7 20 mortariolum aureum habens decem siclos plenum incenso :
Numbers 7 21 bovem de armento, et arietem, et agnum anniculum in holocaustum :
Numbers 7 22 hircumque pro peccato :
Numbers 7 23 et in sacrificio pacificorum boves duos, arietes quinque, hircos quinque, agnos anniculos quinque. Hæc fuit oblatio Nathanaël filii Suar.
Numbers 7 24 Tertio die princeps filiorum Zabulon, Eliab filius Helon,
Numbers 7 25 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum similia conspersa oleo in sacrificium :
Numbers 7 26 mortariolum aureum appendens decem siclos, plenum incenso :
Numbers 7 27 bovem de armento, et arietem, et agnum anniculum in holocaustum :
Numbers 7 28 hircumque pro peccato :
Numbers 7 29 et in sacrificio pacificorum boves duos, arietes quinque, hircos quinque, agnos anniculos quinque. Hæc est oblatio Eliab filii Helon.
Numbers 7 30 Die quarto princeps filiorum Ruben, Elisur filius Sedeur,
Numbers 7 31 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum :
Numbers 7 32 mortariolum aureum appendens decem siclos, plenum incenso :
Numbers 7 33 bovem de armento, et arietem, et agnum anniculum in holocaustum :
Numbers 7 34 hircumque pro peccato :
Numbers 7 35 et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Elisur filii Sedeur.
Numbers 7 36 Die quinto princeps filiorum Simeon, Salamiel filius Surisaddai,
Numbers 7 37 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum :
Numbers 7 38 mortariolum aureum appendens decem siclos, plenum incenso :
Numbers 7 39 bovem de armento, et arietem, et agnum anniculum in holocaustum :
Numbers 7 40 hircumque pro peccato :
Numbers 7 41 et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Salamiel filii Surisaddai.
Numbers 7 42 Die sexto princeps filiorum Gad, Eliasaph filius Duel,
Numbers 7 43 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum :
Numbers 7 44 mortariolum aureum appendens decem siclos, plenum incenso :
Numbers 7 45 bovem de armento, et arietem, et agnum anniculum in holocaustum :
Numbers 7 46 hircumque pro peccato :
Numbers 7 47 et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Eliasaph filii Duel.
Numbers 7 48 Die septimo princeps filiorum Ephraim, Elisama filius Ammiud,
Numbers 7 49 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum :
Numbers 7 50 mortariolum aureum appendens decem siclos, plenum incenso :
Numbers 7 51 bovem de armento, et arietem, et agnum anniculum in holocaustum :
Numbers 7 52 hircumque pro peccato :
Numbers 7 53 et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Elisama filii Ammiud.
Numbers 7 54 Die octavo, princeps filiorum Manasse, Gamaliel filius Phadassur,
Numbers 7 55 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum :
Numbers 7 56 mortariolum aureum appendens decem siclos, plenum incenso :
Numbers 7 57 bovem de armento, et arietem, et agnum anniculum in holocaustum :
Numbers 7 58 hircumque pro peccato :
Numbers 7 59 et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Gamaliel filii Phadassur.
Numbers 7 60 Die nono princeps filiorum Benjamin, Abidan filius Gedeonis,
Numbers 7 61 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum :
Numbers 7 62 mortariolum aureum appendens decem siclos, plenum incenso :
Numbers 7 63 bovem de armento, et arietem, et agnum anniculum in holocaustum :
Numbers 7 64 hircumque pro peccato :
Numbers 7 65 et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Abidan filii Gedeonis.
Numbers 7 66 Die decimo princeps filiorum Dan, Ahiezer filius Ammisaddai,
Numbers 7 67 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum :
Numbers 7 68 mortariolum aureum appendens decem siclos, plenum incenso :
Numbers 7 69 bovem de armento, et arietem, et agnum anniculum in holocaustum :
Numbers 7 70 hircumque pro peccato :
Numbers 7 71 et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Ahiezer filii Ammisaddai.
Numbers 7 72 Die undecimo princeps filiorum Aser, Phegiel filius Ochran,
Numbers 7 73 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum :
Numbers 7 74 mortariolum aureum appendens decem siclos, plenum incenso :
Numbers 7 75 bovem de armento, et arietem, et agnum anniculum in holocaustum :
Numbers 7 76 hircumque pro peccato :
Numbers 7 77 et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Phegiel filii Ochran.
Numbers 7 78 Die duodecimo princeps filiorum Nephthali, Ahira filius Enan,
Numbers 7 79 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum :
Numbers 7 80 mortariolum aureum appendens decem siclos, plenum incenso :
Numbers 7 81 bovem de armento, et arietem, et agnum anniculum in holocaustum :
Numbers 7 82 hircumque pro peccato :
Numbers 7 83 et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Ahira filii Enan.
Numbers 7 84 Hæc in dedicatione altaris oblata sunt a principibus Israël, in die qua consecratum est : acetabula argentea duodecim : phialæ argenteæ duodecim : mortariola aurea duodecim :
Numbers 7 85 ita ut centum triginta siclos argenti haberet unum acetabulum, et septuaginta siclos haberet una phiala : id est, in commune vasorum omnium ex argento sicli duo millia quadringenti, pondere sanctuarii :
Numbers 7 86 mortariola aurea duodecim plena incenso, denos siclos appendentia pondere sanctuarii : id est, simul auri sicli centum viginti :
Numbers 7 87 boves de armento in holocaustum duodecim, arietes duodecim, agni anniculi duodecim, et libamenta eorum : hirci duodecim pro peccato.
Numbers 7 88 In hostias pacificorum, boves viginti quatuor, arietes sexaginta, hirci sexaginta, agni anniculi sexaginta. Hæc oblata sunt in dedicatione altaris, quando unctum est.
Numbers 7 89 Cumque ingrederetur Moyses tabernaculum fœderis, ut consuleret oraculum, audiebat vocem loquentis ad se de propitiatorio quod erat super arcam testimonii inter duos cherubim, unde et loquebatur ei.
Numbers 8 1 Locutusque est Dominus ad Moysen, dicens :
Numbers 8 2 Loquere Aaron, et dices ad eum : Cum posueris septem lucernas, candelabrum in australi parte erigatur. Hoc igitur præcipe ut lucernæ contra boream e regione respiciant ad mensam panum propositionis, contra eam partem, quam candelabrum respicit, lucere debebunt.
Numbers 8 3 Fecitque Aaron, et imposuit lucernas super candelabrum, ut præceperat Dominus Moysi.
Numbers 8 4 Hæc autem erat factura candelabri, ex auro ductili, tam medius stipes, quam cuncta quæ ex utroque calamorum latere nascebantur : juxta exemplum quod ostendit Dominus Moysi, ita operatus est candelabrum.
Numbers 8 5 Et locutus est Dominus ad Moysen, dicens :
Numbers 8 6 Tolle Levitas de medio filiorum Israël, et purificabis eos
Numbers 8 7 juxta hunc ritum : aspergantur aqua lustrationis, et radant omnes pilos carnis suæ. Cumque laverint vestimenta sua, et mundati fuerint,
Numbers 8 8 tollent bovem de armentis, et libamentum ejus similam oleo conspersam : bovem autem alterum de armento tu accipies pro peccato :
Numbers 8 9 et applicabis Levitas coram tabernaculo fœderis, convocata omni multitudine filiorum Israël.
Numbers 8 10 Cumque Levitæ fuerint coram Domino, ponent filii Israël manus suas super eos.
Numbers 8 11 Et offeret Aaron Levitas, munus in conspectu Domini a filiis Israël, ut serviant in ministerio ejus.
Numbers 8 12 Levitæ quoque ponent manus suas super capita boum, e quibus unum facies pro peccato, et alterum in holocaustum Domini, ut depreceris pro eis.
Numbers 8 13 Statuesque Levitas in conspectu Aaron et filiorum ejus, et consecrabis oblatos Domino,
Numbers 8 14 ac separabis de medio filiorum Israël, ut sint mei.
Numbers 8 15 Et postea ingredientur tabernaculum fœderis, ut serviant mihi. Sicque purificabis et consecrabis eos in oblationem Domini : quoniam dono donati sunt mihi a filiis Israël.
Numbers 8 16 Pro primogenitis quæ aperiunt omnem vulvam in Israël, accepi eos.
Numbers 8 17 Mea sunt enim omnia primogenita filiorum Israël, tam ex hominibus quam ex jumentis. Ex die quo percussi omne primogenitum in terra Ægypti, sanctificavi eos mihi :
Numbers 8 18 et tuli Levitas pro cunctis primogenitis filiorum Israël,
Numbers 8 19 tradidique eos dono Aaron et filiis ejus de medio populi, ut serviant mihi pro Israël in tabernaculo fœderis, et orent pro eis ne sit in populo plaga, si ausi fuerint accedere ad sanctuarium.
Numbers 8 20 Feceruntque Moyses et Aaron et omnis multitudo filiorum Israël super Levitas quæ præceperat Dominus Moysi :
Numbers 8 21 purificatique sunt, et laverunt vestimenta sua. Elevavitque eos Aaron in conspectu Domini, et oravit pro eis,
Numbers 8 22 ut purificati ingrederentur ad officia sua in tabernaculum fœderis coram Aaron et filiis ejus. Sicut præceperat Dominus Moysi de Levitis, ita factum est.
Numbers 8 23 Locutusque est Dominus ad Moysen, dicens :
Numbers 8 24 Hæc est lex Levitarum : a viginti quinque annis et supra, ingredientur ut ministrent in tabernaculo fœderis.
Numbers 8 25 Cumque quinquagesimum annum ætatis impleverint, servire cessabunt,
Numbers 8 26 eruntque ministri fratrum suorum in tabernaculo fœderis, ut custodiant quæ sibi fuerunt commendata : opera autem ipsa non faciant. Sic dispones Levitis in custodiis suis.
Numbers 9 1 Locutus est Dominus ad Moysen in deserto Sinai anno secundo, postquam egressi sunt de terra Ægypti, mense primo, dicens :
Numbers 9 2 Faciant filii Israël Phase in tempore suo,
Numbers 9 3 quartadecima die mensis hujus ad vesperam, juxta omnes cæremonias et justificationes ejus.
Numbers 9 4 Præcepitque Moyses filiis Israël ut facerent Phase.
Numbers 9 5 Qui fecerunt tempore suo, quartadecima die mensis ad vesperam, in monte Sinai. Juxta omnia quæ mandaverat Dominus Moysi, fecerunt filii Israël.
Numbers 9 6 Ecce autem quidam immundi super anima hominis, qui non poterant facere Phase in die illo, accedentes ad Moysen et Aaron,
Numbers 9 7 dixerunt eis : Immundi sumus super anima hominis : quare fraudamur ut non valeamus oblationem offerre Domino in tempore suo inter filios Israël ?
Numbers 9 8 Quibus respondit Moyses : State ut consulam quid præcipiat Dominus de vobis.
Numbers 9 9 Locutusque est Dominus ad Moysen, dicens :
Numbers 9 10 Loquere filiis Israël : Homo, qui fuerit immundus super anima, sive in via procul in gente vestra, faciat Phase Domino
Numbers 9 11 in mense secundo, quartadecima die mensis ad vesperam. Cum azymis et lactucis agrestibus comedent illud :
Numbers 9 12 non relinquent ex eo quippiam usque mane, et os ejus non confringent : omnem ritum Phase observabunt.
Numbers 9 13 Si quis autem et mundus est, et in itinere non fuit, et tamen non fecit Phase, exterminabitur anima illa de populis suis, quia sacrificium Domino non obtulit tempore suo : peccatum suum ipse portabit.
Numbers 9 14 Peregrinus quoque et advena si fuerint apud vos, facient Phase Domino juxta cæremonias et justificationes ejus. Præceptum idem erit apud vos tam advenæ quam indigenæ.
Numbers 9 15 Igitur die qua erectum est tabernaculum, operuit illud nubes. A vespere autem super tentorium erat quasi species ignis usque mane.
Numbers 9 16 Sic fiebat jugiter : per diem operiebat illud nubes, et per noctem quasi species ignis.
Numbers 9 17 Cumque ablata fuisset nubes, quæ tabernaculum protegebat, tunc proficiscebantur filii Israël : et in loco ubi stetisset nubes, ibi castrametabantur.
Numbers 9 18 Ad imperium Domini proficiscebantur, et ad imperium illius figebant tabernaculum. Cunctis diebus quibus stabat nubes super tabernaculum, manebant in eodem loco :
Numbers 9 19 et si evenisset ut multo tempore maneret super illud, erant filii Israël in excubiis Domini, et non proficiscebantur
Numbers 9 20 quot diebus fuisset nubes super tabernaculum. Ad imperium Domini erigebant tentoria, et ad imperium illius deponebant.
Numbers 9 21 Si fuisset nubes a vespere usque mane, et statim diluculo tabernaculum reliquisset, proficiscebantur : et si post diem et noctem recessisset, dissipabant tentoria.
Numbers 9 22 Si vero biduo aut uno mense vel longiori tempore fuisset super tabernaculum, manebant filii Israël in eodem loco, et non proficiscebantur : statim autem ut recessisset, movebant castra.
Numbers 9 23 Per verbum Domini figebant tentoria, et per verbum illius proficiscebantur : erantque in excubiis Domini juxta imperium ejus per manum Moysi.
Numbers 10 1 Locutusque est Dominus ad Moysen, dicens :
Numbers 10 2 Fac tibi duas tubas argenteas ductiles, quibus convocare possis multitudinem quando movenda sunt castra.
Numbers 10 3 Cumque increpueris tubis, congregabitur ad te omnis turba ad ostium tabernaculi fœderis.
Numbers 10 4 Si semel clangueris, venient ad te principes, et capita multitudinis Israël.
Numbers 10 5 Si autem prolixior atque concisus clangor increpuerit, movebunt castra primi qui sunt ad orientalem plagam.
Numbers 10 6 In secundo autem sonitu et pari ululatu tubæ, levabunt tentoria qui habitant ad meridiem ; et juxta hunc modum reliqui facient, ululantibus tubis in profectionem.
Numbers 10 7 Quando autem congregandus est populus, simplex tubarum clangor erit, et non concise ululabunt.
Numbers 10 8 Filii autem Aaron sacerdotes clangent tubis : eritque hoc legitimum sempiternum in generationibus vestris.
Numbers 10 9 Si exieritis ad bellum de terra vestra contra hostes qui dimicant adversum vos, clangetis ululantibus tubis, et erit recordatio vestri coram Domino Deo vestro, ut eruamini de manibus inimicorum vestrorum.
Numbers 10 10 Siquando habebitis epulum, et dies festos, et calendas, canetis tubis super holocaustis, et pacificis victimis, ut sint vobis in recordationem Dei vestri. Ego Dominus Deus vester.
Numbers 10 11 Anno secundo, mense secundo, vigesima die mensis, elevata est nubes de tabernaculo fœderis :
Numbers 10 12 profectique sunt filii Israël per turmas suas de deserto Sinai, et recubuit nubes in solitudine Pharan.
Numbers 10 13 Moveruntque castra primi juxta imperium Domini in manu Moysi.
Numbers 10 14 Filii Juda per turmas suas : quorum princeps erat Nahasson filius Aminadab.
Numbers 10 15 In tribu filiorum Issachar fuit princeps Nathanaël filius Suar.
Numbers 10 16 In tribu Zabulon erat princeps Eliab filius Helon.
Numbers 10 17 Depositumque est tabernaculum, quod portantes egressi sunt filii Gerson et Merari.
Numbers 10 18 Profectique sunt et filii Ruben, per turmas et ordinem suum : quorum princeps erat Helisur filius Sedeur.
Numbers 10 19 In tribu autem filiorum Simeon, princeps fuit Salamiel filius Surisaddai.
Numbers 10 20 Porro in tribu Gad erat princeps Eliasaph filius Duel.
Numbers 10 21 Profectique sunt et Caathitæ portantes sanctuarium. Tamdiu tabernaculum portabatur, donec venirent ad erectionis locum.
Numbers 10 22 Moverunt castra et filii Ephraim per turmas suas, in quorum exercitu princeps erat Elisama filius Ammiud.
Numbers 10 23 In tribu autem filiorum Manasse princeps fuit Gamaliel filius Phadassur.
Numbers 10 24 Et in tribu Benjamin erat dux Abidan filius Gedeonis.
Numbers 10 25 Novissimi castrorum omnium profecti sunt filii Dan per turmas suas, in quorum exercitu princeps fuit Ahiezer filius Ammisaddai.
Numbers 10 26 In tribu autem filiorum Aser erat princeps Phegiel filius Ochran.
Numbers 10 27 Et in tribu filiorum Nephthali princeps fuit Ahira filius Enan.
Numbers 10 28 Hæc sunt castra, et profectiones filiorum Israël per turmas suas quando egrediebantur.
Numbers 10 29 Dixitque Moyses Hobab filio Raguel Madianitæ, cognato suo : Proficiscimur ad locum quem Dominus daturus est nobis : veni nobiscum, ut benefaciamus tibi, quia Dominus bona promisit Israëli.
Numbers 10 30 Cui ille respondit : Non vadam tecum, sed revertar in terram meam, in qua natus sum.
Numbers 10 31 Et ille : Noli, inquit, nos relinquere : tu enim nosti in quibus locis per desertum castra ponere debeamus, et eris ductor noster.
Numbers 10 32 Cumque nobiscum veneris, quidquid optimum fuerit ex opibus, quas nobis traditurus est Dominus, dabimus tibi.
Numbers 10 33 Profecti sunt ergo de monte Domini viam trium dierum, arcaque fœderis Domini præcedebat eos, per dies tres providens castrorum locum.
Numbers 10 34 Nubes quoque Domini super eos erat per diem cum incederent.
Numbers 10 35 Cumque elevaretur arca, dicebat Moyses : Surge, Domine, et dissipentur inimici tui, et fugiant qui oderunt te, a facie tua.
Numbers 10 36 Cum autem deponeretur, aiebat : Revertere, Domine, ad multitudinem exercitus Israël.
Numbers 11 1 Interea ortum est murmur populi, quasi dolentium pro labore, contra Dominum. Quod cum audisset Dominus, iratus est. Et accensus in eos ignis Domini, devoravit extremam castrorum partem.
Numbers 11 2 Cumque clamasset populus ad Moysen, oravit Moyses ad Dominum, et absorptus est ignis.
Numbers 11 3 Vocavitque nomen illius, Incensio : eo quod incesus fuisset contra eos ignis Domini.
Numbers 11 4 Vulgus quippe promiscuum, quod ascenderat cum eis, flagravit desiderio, sedens et flens, junctis sibi pariter filiis Israël, et ait : Quis dabit nobis ad vescendum carnes ?
Numbers 11 5 recordamur piscium quos comedebamus in Ægypto gratis : in mentem nobis veniunt cucumeres, et pepones, porrique, et cæpe, et allia.
Numbers 11 6 Anima nostra arida est : nihil aliud respiciunt oculi nostri nisi man.
Numbers 11 7 Erat autem man quasi semen coriandri, coloris bdellii.
Numbers 11 8 Circuibatque populus, et colligens illud, frangebat mola, sive terebat in mortario, coquens in olla, et faciens ex eo tortulas saporis quasi panis oleati.
Numbers 11 9 Cumque descederet nocte super castra ros, descendebat pariter et man.
Numbers 11 10 Audivit ergo Moyses flentem populum per familias, singulos per ostia tentorii sui. Iratusque est furor Domini valde : sed et Moysi intoleranda res visa est,
Numbers 11 11 et ait ad Dominum : Cur afflixisti servum tuum ? quare non invenio gratiam coram te ? et cur imposuisti pondus universi populi hujus super me ?
Numbers 11 12 Numquid ego concepi omnem hanc multitudinem, vel genui eam, ut dicas mihi : Porta eos in sinu tuo sicut portare solet nutrix infantulum, et defer in terram, pro qua jurasti patribus eorum ?
Numbers 11 13 Unde mihi carnes ut dem tantæ multitudini ? flent contra me, dicentes : Da nobis carnes ut comedamus.
Numbers 11 14 Non possum solus sustinere omnem hunc populum, quia gravis est mihi.
Numbers 11 15 Sin aliter tibi videtur, obsecro ut interficias me, et inveniam gratiam in oculis tuis, ne tantis afficiar malis.
Numbers 11 16 Et dixit Dominus ad Moysen : Congrega mihi septuaginta viros de senibus Israël, quos tu nosti quod senes populi sint ac magistri : et duces eos ad ostium tabernaculi fœderis, faciesque ibi stare tecum,
Numbers 11 17 ut descendam et loquar tibi : et auferam de spiritu tuo, tradamque eis, ut sustentent tecum onus populi, et non tu solus graveris.
Numbers 11 18 Populo quoque dices : Sanctificamini (cras comedetis carnes : ego enim audivi vos dicere : Quis dabit nobis escas carnium ? bene nobis erat in Ægypto), ut det vobis Dominus carnes, et comedatis :
Numbers 11 19 non uno die, nec duobus, vel quinque aut decem, nec viginti quidem,
Numbers 11 20 sed usque ad mensem dierum, donec exeat per nares vestras, et vertatur in nauseam, eo quod replueritis Dominum, qui in medio vestri est, et fleveritis coram eo, dicentes : Quare egressi sumus ex Ægypto ?
Numbers 11 21 Et ait Moyses : Sexcenta millia peditum hujus populi sunt : et tu dicis : Dabo eis esum carnium mense integro ?
Numbers 11 22 numquid ovium et boum multitudo cædetur, ut possit sufficere ad cibum ? vel omnes pisces maris in unum congregabuntur, ut eos satient ?
Numbers 11 23 Cui respondit Dominus : Numquid manus Domini invalida est ? jam nunc videbis utrum meus sermo opere compleatur.
Numbers 11 24 Venit igitur Moyses, et narravit populo verba Domini, congregans septuaginta viros de senibus Israël, quos stare fecit circa tabernaculum.
Numbers 11 25 Descenditque Dominus per nubem, et locutus est ad eum, auferens de spiritu qui erat in Moyse, et dans septuaginta viris. Cumque requievisset in eis spiritus, prophetaverunt, nec ultra cessaverunt.
Numbers 11 26 Remanserat autem in castris duo viri, quorum unus vocabatur Eldad, et alter Medad, super quos requievit spiritus. Nam et ipsi descripti fuerant, et non exierant ad tabernaculum.
Numbers 11 27 Cumque prophetarent in castris, cucurrit puer, et nuntiavit Moysi, dicens : Eldad et Medad prophetant in castris.
Numbers 11 28 Statim Josue filius Nun, minister Moysi, et electus e pluribus, ait : Domine mi Moyses, prohibe eos.
Numbers 11 29 At ille : Quid, inquit æmularis pro me ? quis tribuat ut omnis populus prophetet, et det eis Dominus spiritum suum ?
Numbers 11 30 Reversusque est Moyses, et majores natu Israël in castra.
Numbers 11 31 Ventus autem egrediens a Domino, arreptans trans mare coturnices detulit, et demisit in castra itinere quantum uno die confici potest, ex omni parte castrorum per circuitum, volabantque in aëre duobus cubitis altitudine super terram.
Numbers 11 32 Surgens ergo populus toto die illo, et nocte, ac die altero, congregavit coturnicum : qui parum, decem coros : et siccaverunt eas per gyrum castrorum.
Numbers 11 33 Adhuc carnes erant in dentibus eorum, nec defecerat hujuscemodi cibus : et ecce furor Domini concitatus in populum, percussit eum plaga magna nimis.
Numbers 11 34 Vocatusque est ille locus, Sepulchra concupiscentiæ : ibi enim sepelierunt populum qui desideraverat. Egressi autem de Sepulchris concupiscentiæ, venerunt in Haseroth, et manserunt ibi.
Numbers 12 1 Locutaque est Maria et Aaron contra Moysen propter uxorem ejus Æthiopissam,
Numbers 12 2 et dixerunt : Num per solum Moysen locutus est Dominus ? nonne et nobis similiter est locutus ? Quod cum audisset Dominus
Numbers 12 3 (erat enim Moyses vir mitissimus super omnes homines qui morabantur in terra),
Numbers 12 4 statim locutus est ad eum, et ad Aaron et Mariam : Egredimini vos tantum tres ad tabernaculum fœderis. Cumque fuissent egressi,
Numbers 12 5 descendit Dominus in columna nubis, et stetit in introitu tabernaculi, vocans Aaron et Mariam. Qui cum issent,
Numbers 12 6 dixit ad eos : Audite sermones meos : si quis fuerit inter vos propheta Domini, in visione apparebo ei, vel per somnium loquar ad illum.
Numbers 12 7 At non talis servus meus Moyses, qui in omni domo mea fidelissimus est :
Numbers 12 8 ore enim ad os loquor ei : et palam, et non per ænigmata et figuras Dominum videt. Quare ergo non timuistis detrahere servo meo Mosyi ?
Numbers 12 9 Iratusque contra eos, abiit :
Numbers 12 10 nubes quoque recessit quæ erat super tabernaculum : et ecce Maria apparuit candens lepra quasi nix. Cumque respexisset eam Aaron, et vidisset perfusam lepra,
Numbers 12 11 ait ad Moysen : Obsecro, domine mi, ne imponas nobis hoc peccatum quod stulte commisimus,
Numbers 12 12 ne fiat hæc quasi mortua, et ut abortivum quod projicitur de vulva matris suæ : ecce jam medium carnis ejus devoratum est a lepra.
Numbers 12 13 Clamavitque Moyses ad Dominum, dicens : Deus, obsecro, sana eam.
Numbers 12 14 Cui respondit Dominus : Si pater ejus spuisset in faciem illius, nonne debuerat saltem septem diebus rubore suffundi ? separetur septem diebus extra castra, et postea revocabitur.
Numbers 12 15 Exclusa est itaque Maria extra castra septem diebus : et populus non est motus de loco illo, donec revocata est Maria.
Numbers 13 1 Profectusque est populus de Haseroth, fixis tentoriis in deserto Pharan.
Numbers 13 2 Ibique locutus est Dominus ad Moysen, dicens :
Numbers 13 3 Mitte viros, qui considerent terram Chanaan, quam daturus sum filiis Israël, singulos de singulis tribubus, ex principibus.
Numbers 13 4 Fecit Moyses quod Dominus imperaverat, de deserto Pharan mittens principes viros, quorum ista sunt nomina.
Numbers 13 5 De tribu Ruben, Sammua filium Zechur.
Numbers 13 6 De tribu Simeon, Saphat filium Huri.
Numbers 13 7 De tribu Juda, Caleb filium Jephone.
Numbers 13 8 De tribu Issachar, Igal filium Joseph.
Numbers 13 9 De tribu Ephraim, Osee filium Nun.
Numbers 13 10 De tribu Benjamin, Phalti filium Raphu.
Numbers 13 11 De tribu Zabulon, Geddiel filium Sodi.
Numbers 13 12 De tribu Joseph, sceptri Manasse, Gaddi filium Susi.
Numbers 13 13 De tribu Dan, Ammiel filium Gemalli.
Numbers 13 14 De tribu Aser, Sthur filium Michaël.
Numbers 13 15 De tribu Nephthali, Nahabi filium Vapsi.
Numbers 13 16 De tribu Gad, Guel filium Machi.
Numbers 13 17 Hæc sunt nomina virorum, quos misit Moyses ad considerandam terram : vocavitque Osee filium Nun, Josue.
Numbers 13 18 Misit ergo eos Moyses ad considerandam terram Chanaan, et dixit ad eos : Ascendite per meridianam plagam. Cumque veneritis ad montes,
Numbers 13 19 considerate terram, qualis sit : et populum qui habitator est ejus, utrum fortis sit an infirmus : si pauci numero an plures :
Numbers 13 20 ipsa terra, bona an mala : urbes quales, muratæ an absque muris :
Numbers 13 21 humus, pinguis an sterilis, nemorosa an absque arboribus. Confortamini, et afferte nobis de fructibus terræ. Erat autem tempus quando jam præcoquæ uvæ vesci possunt.
Numbers 13 22 Cumque ascendissent, exploraverunt terram a deserto Sin, usque Rohob intrantibus Emath.
Numbers 13 23 Ascenderuntque ad meridiem, et venerunt in Hebron, ubi erant Achiman et Sisai et Tholmai filii Enac : nam Hebron septem annis ante Tanim urbem Ægypti condita est.
Numbers 13 24 Pergentesque usque ad Torrentem botri, absciderunt palmitem cum uva sua, quem portaverunt in vecte duo viri. De malis quoque granatis et de ficis loci illius tulerunt :
Numbers 13 25 qui appellatus est Nehelescol, id est Torrens botri, eo quod botrum portassent inde filii Israël.
Numbers 13 26 Reversique exploratores terræ post quadraginta dies, omni regione circuita,
Numbers 13 27 venerunt ad Moysen et Aaron et ad omnem cœtum filiorum Israël in desertum Pharan, quod est in Cades. Locutique eis et omni multitudini ostenderunt fructus terræ :
Numbers 13 28 et narraverunt, dicentes : Venimus in terram, ad quam misisti nos, quæ revera fluit lacte et melle, ut ex his fructibus cognosci potest :
Numbers 13 29 sed cultores fortissimos habet, et urbes grandes atque muratas. Stirpem Enac vidimus ibi.
Numbers 13 30 Amalec habitat in meridie, Hethæus et Jebusæus et Amorrhæus in montanis : Chananæus vero moratur juxta mare et circa fluenta Jordanis.
Numbers 13 31 Inter hæc Caleb compescens murmur populi, qui oriebatur contra Moysen, ait : Ascendamus, et possideamus terram, quoniam poterimus obtinere eam.
Numbers 13 32 Alii vero, qui fuerant cum eo, dicebant : Nequaquam ad hunc populum valemus ascendere, quia fortior nobis est.
Numbers 13 33 Detraxeruntque terræ, quam inspexerant, apud filios Israël, dicentes : Terra, quam lustravimus, devorat habitatores suos : populus, quem aspeximus, proceræ staturæ est.
Numbers 13 34 Ibi vidimus monstra quædam filiorum Enac de genere giganteo : quibus comparati, quasi locustæ videbamur.
Numbers 14 1 Igitur vociferans omnis turba flevit nocte illa,
Numbers 14 2 et murmurati sunt contra Moysen et Aaron cuncti filii Israël, dicentes :
Numbers 14 3 Utinam mortui essemus in Ægypto : et in hac vasta solitudine utinam pereamus, et non inducat nos Dominus in terram istam, ne cadamus gladio, et uxores ac liberi nostri ducantur captivi. Nonne melius est reverti in Ægyptum ?
Numbers 14 4 Dixeruntque alter ad alterum : Constituamus nobis ducem, et revertamur in Ægyptum.
Numbers 14 5 Quo audito, Moyses et Aaron ceciderunt proni in terram coram omni multitudine filiorum Israël.
Numbers 14 6 At vero Josue filius Nun et Caleb filius Jephone, qui et ipsi lustraverant terram, sciderunt vestimenta sua,
Numbers 14 7 et ad omnem multitudinem filiorum Israël locuti sunt : Terra, quam circuivimus, valde bona est.
Numbers 14 8 Si propitius fuerit Dominus, inducet nos in eam, et tradet humum lacte et melle manantem.
Numbers 14 9 Nolite rebelles esse contra Dominum : neque timeatis populum terræ hujus, quia sicut panem ita eos possumus devorare. Recessit ab eis omne præsidium : Dominus nobiscum est, nolite metuere.
Numbers 14 10 Cumque clamaret omnis multitudo, et lapidibus eos vellet opprimere, apparuit gloria Domini super tectum fœderis cunctis filiis Israël.
Numbers 14 11 Et dixit Dominus ad Moysen : Usquequo detrahet mihi populus iste ? quousque non credent mihi, in omnibus signis quæ feci coram eis ?
Numbers 14 12 Feriam igitur eos pestilentia, atque consumam : te autem faciam principem super gentem magnam, et fortiorem quam hæc est.
Numbers 14 13 Et ait Moyses ad Dominum : Ut audiant Ægyptii, de quorum medio eduxisti populum istum,
Numbers 14 14 et habitatores terræ hujus, qui audierunt quod tu, Domine, in populo isto sis, et facie videaris ad faciem, et nubes tua protegat illos, et in columna nubis præcedas eos per diem, et in columna ignis per noctem :
Numbers 14 15 quod occideris tantam multitudinem quasi unum hominem, et dicant :
Numbers 14 16 Non poterat introducere populum in terram pro qua juraverat : idcirco occidit eos in solitudine ?
Numbers 14 17 Magnificetur ergo fortitudo Domini sicut jurasti, dicens :
Numbers 14 18 Dominus patiens et multæ misericordiæ, auferens iniquitatem et scelera, nullumque innoxium derelinquens, qui visitas peccata patrum in filios in tertiam et quartam generationem.
Numbers 14 19 Dimitte, obsecro, peccatum populi hujus secundum magnitudinem misericordiæ tuæ, sicut propitius fuisti egredientibus de Ægypto usque ad locum istum.
Numbers 14 20 Dixitque Dominus : Dimisi juxta verbum tuum.
Numbers 14 21 Vivo ego : et implebitur gloria Domini universa terra.
Numbers 14 22 Attamen omnes homines qui viderunt majestatem meam, et signa quæ feci in Ægypto et in solitudine, et tentaverunt me jam per decem vices, nec obedierunt voci meæ,
Numbers 14 23 non videbunt terram pro qua juravi patribus eorum, nec quisquam ex illis qui detraxit mihi, intuebitur eam.
Numbers 14 24 Servum meum Caleb, qui plenus alio spiritu secutus est me, inducam in terram hanc, quam circuivit ; et semen ejus possidebit eam.
Numbers 14 25 Quoniam Amalecites et Chananæus habitant in vallibus. Cras movete castra, et revertimini in solitudinem per viam maris Rubri.
Numbers 14 26 Locutusque est Dominus ad Moysen et Aaron, dicens :
Numbers 14 27 Usquequo multitudo hæc pessima murmurat contra me ? querelas filiorum Israël audivi.
Numbers 14 28 Dic ergo eis : Vivo ego, ait Dominus : sicut locuti estis audiente me, sic faciam vobis.
Numbers 14 29 In solitudine hac jacebunt cadavera vestra. Omnes qui numerati estis a viginti annis et supra, et murmurastis contra me,
Numbers 14 30 non intrabitis terram, super quam levavi manum meam ut habitare vos facerem, præter Caleb filium Jephone, et Josue filium Nun.
Numbers 14 31 Parvulos autem vestros, de quibus dixistis quod prædæ hostibus forent, introducam, ut videant terram, quæ vobis displicuit.
Numbers 14 32 Vestra cadavera jacebunt in solitudine.
Numbers 14 33 Filii vestri erunt vagi in deserto annis quadraginta, et portabunt fornicationem vestram, donec consumantur cadavera patrum in deserto,
Numbers 14 34 juxta numerum quadraginta dierum, quibus considerastis terram : annus pro die imputabitur. Et quadraginta annis recipietis iniquitates vestras, et scietis ultionem meam :
Numbers 14 35 quoniam sicut locutus sum, ita faciam omni multitudini huic pessimæ, quæ consurrexit adversum me : in solitudine hac deficiet, et morietur.
Numbers 14 36 Igitur omnes viri, quos miserat Moyses ad contemplandam terram, et qui reversi murmurare fecerant contra eum omnem multitudinem, detrahentes terræ quod esset mala,
Numbers 14 37 mortui sunt atque percussi in conspectu Domini.
Numbers 14 38 Josue autem filius Nun, et Caleb filius Jephone, vixerunt ex omnibus qui perrexerant ad considerandam terram.
Numbers 14 39 Locutusque est Moyses universa verba hæc ad omnes filios Israël, et luxit populus nimis.
Numbers 14 40 Et ecce mane primo surgentes ascenderunt verticem montis, atque dixerunt : Parati sumus ascendere ad locum, de quo Dominus locutus est : quia peccavimus.
Numbers 14 41 Quibus Moyses : Cur, inquit, transgredimini verbum Domini, quod vobis non cedet in prosperum ?
Numbers 14 42 nolite ascendere : non enim est Dominus vobiscum : ne corruatis coram inimicis vestris.
Numbers 14 43 Amalecites et Chananæus ante vos sunt, quorum gladio corruetis, eo quod nolueritis acquiescere Domino : nec erit Dominus vobiscum.
Numbers 14 44 At illi contenebrati ascenderunt in verticem montis. Arca autem testamenti Domini et Moyses non recesserunt de castris.
Numbers 14 45 Descenditque Amalecites et Chananæus, qui habitabat in monte : et percutiens eos atque concidens, persecutus est eos usque Horma.
Numbers 15 1 Locutus est Dominus ad Moysen, dicens :
Numbers 15 2 Loquere ad filios Israël, et dices ad eos : Cum ingressi fueritis terram habitationis vestræ, quam ego dabo vobis,
Numbers 15 3 et feceritis oblationem Domino in holocaustum, aut victimam, vota solventes, vel sponte offerentes munera, aut in solemnitatibus vestris adolentes odorem suavitatis Domino, de bobus sive de ovibus :
Numbers 15 4 offeret quicumque immolaverit victimam, sacrificium similæ, decimam partem ephi, conspersæ oleo, quod mensuram habebit quartam partem hin :
Numbers 15 5 et vinum ad liba fundenda ejusdem mensuræ dabit in holocaustum sive in victimam. Per agnos singulos
Numbers 15 6 et arietes erit sacrificium similæ duarum decimarum, quæ conspersa sit oleo tertiæ partis hin :
Numbers 15 7 et vinum ad libamentum tertiæ partis ejusdem mensuræ offeret in odorem suavitatis Domino.
Numbers 15 8 Quando vero de bobus feceris holocaustum aut hostiam, ut impleas votum vel pacificas victimas,
Numbers 15 9 dabis per singulos boves similæ tres decimas conspersæ oleo, quod habeat medium mensuræ hin :
Numbers 15 10 et vinum ad liba fundenda ejusdem mensuræ in oblationem suavissimi odoris Domino.
Numbers 15 11 Sic facies
Numbers 15 12 per singulos boves et arietis et agnos et hædos.
Numbers 15 13 Tam indigenæ quam peregrini
Numbers 15 14 eodem ritu offerent sacrificia.
Numbers 15 15 Unum præceptum erit atque judicium tam vobis quam advenis terræ.
Numbers 15 16 Locutus est Dominus ad Moysen, dicens :
Numbers 15 17 Loquere filiis Israël, et dices ad eos :
Numbers 15 18 Cum veneritis in terram, quam dabo vobis,
Numbers 15 19 et comederitis de panibus regionis illius, separabitis primitias Domino
Numbers 15 20 de cibis vestris. Sicut de areis primitias separatis,
Numbers 15 21 ita et de pulmentis dabitis primitiva Domino.
Numbers 15 22 Quod si per ignorantiam præterieritis quidquam horum, quæ locutus est Dominus ad Moysen,
Numbers 15 23 et mandavit per eum ad vos, a die qua cœpit jubere et ultra,
Numbers 15 24 oblitaque fuerit facere multitudo : offeret vitulum de armento, holocaustum in odorem suavissimum Domino, et sacrificum ejus ac liba, ut cæremoniæ postulant, hircumque pro peccato :
Numbers 15 25 et rogabit sacerdos pro omni multitudine filiorum Israël, et dimittetur eis, quoniam non sponte peccaverunt, nihilominus offerentes incensum Domino pro se et pro peccato atque errore suo :
Numbers 15 26 et dimittetur universæ plebi filiorum Israël, et advenis qui peregrinantur inter eos : quoniam culpa est omnis populi per ignorantiam.
Numbers 15 27 Quod si anima una nesciens peccaverit, offeret capram anniculam pro peccato suo :
Numbers 15 28 et deprecabitur pro ea sacerdos, quod inscia peccaverit coram Domino : impetrabitque ei veniam, et dimittetur illi.
Numbers 15 29 Tam indigenis quam advenis una lex erit omnium, qui peccaverint ignorantes.
Numbers 15 30 Anima vero, quæ per superbiam aliquid commiserit, sive civis sit ille, sive peregrinus (quoniam adversus Dominum rebellis fuit), peribit de populo suo :
Numbers 15 31 verbum enim Domini contempsit, et præceptum illius fecit irritum : idcirco delebitur, et portabit iniquitatem suam.
Numbers 15 32 Factum est autem, cum essent filii Israël in solitudine, et invenissent hominem colligentem ligna in die sabbati,
Numbers 15 33 obtulerunt eum Moysi et Aaron et universæ multitudini.
Numbers 15 34 Qui recluserunt eum in carcerem, nescientes quid super eo facere deberent.
Numbers 15 35 Dixitque Dominus ad Moysen : Morte moriatur homo iste : obruat eum lapidibus omnis turba extra castra.
Numbers 15 36 Cumque eduxissent eum foras, obruerunt lapidibus, et mortuus est, sicut præceperat Dominus.
Numbers 15 37 Dixit quoque Dominus ad Moysen :
Numbers 15 38 Loquere filiis Israël, et dices ad eos ut faciant sibi fimbrias per angulos palliorum, ponentes in eis vittas hyacinthinas :
Numbers 15 39 quas cum viderint, recordentur omnium mandatorum Domini, nec sequantur cogitationes suas et oculos per res varias fornicantes,
Numbers 15 40 sed magis memores præceptorum Domini faciant ea, sintque sancti Deo suo.
Numbers 15 41 Ego Dominus Deus vester, qui eduxi vos de terra Ægypti, ut essem Deus vester.
Numbers 16 1 Ecce autem Core filius Isaar, filii Caath, filii Levi, et Dathan atque Abiron filii Eliab, Hon quoque filius Pheleth de filiis Ruben,
Numbers 16 2 surrexerunt contra Moysen, aliique filiorum Israël ducenti quinquaginta viri proceres synagogæ, et qui tempore concilii per nomina vocabantur.
Numbers 16 3 Cumque stetissent adversum Moysen et Aaron, dixerunt : Sufficiat vobis, quia omnis multitudo sanctorum est, et in ipsis est Dominus : cur elevamini super populum Domini ?
Numbers 16 4 Quod cum audisset Moyses, cecidit pronus in faciem :
Numbers 16 5 locutusque ad Core et ad omnem multitudinem : Mane, inquit, notum faciet Dominus qui ad se pertineant, et sanctos applicabit sibi : et quos elegerit, appropinquabunt ei.
Numbers 16 6 Hoc igitur facite : tollat unusquisque thuribula sua, tu Core, et omne concilium tuum :
Numbers 16 7 et hausto cras igne, ponite desuper thymiama coram Domino : et quemcumque elegerit, ipse erit sanctus : multum erigimini filii Levi.
Numbers 16 8 Dixitque rursum ad Core : Audite, filii Levi :
Numbers 16 9 num parum vobis est quod separavit vos Deus Israël ab omni populo, et junxit sibi, ut serviretis ei in cultu tabernaculi, et staretis coram frequentia populi, et ministraretis ei ?
Numbers 16 10 idcirco ad se fecit accedere te et omnes fratres tuos filios Levi, ut vobis etiam sacerdotium vindicetis,
Numbers 16 11 et omnis globus tuus stet contra Dominum ? quid est enim Aaron ut murmuretis contra eum ?
Numbers 16 12 Misit ergo Moyses ut vocaret Dathan et Abiron filios Eliab. Qui responderunt : Non venimus.
Numbers 16 13 Numquid parum est tibi quod eduxisti nos de terra, quæ lacte et melle manabat, ut occideres in deserto, nisi et dominatus fueris nostri ?
Numbers 16 14 Revera induxisti nos in terram, quæ fluit rivis lactis et mellis, et dedisti nobis possessiones agrorum et vinearum : an et oculos nostros vis eruere ? non venimus.
Numbers 16 15 Iratusque Moyses valde, ait ad Dominum : Ne respicias sacrificia eorum : tu scis quod ne asellum quidem umquam acceperim ab eis, nec afflixerim quempiam eorum.
Numbers 16 16 Dixitque ad Core : Tu, et omnis congregatio tua, state seorsum coram Domino, et Aaron die crastino separatim.
Numbers 16 17 Tollite singuli thuribula vestra, et ponite super ea incensum, offerentes Domino ducenta quinquaginta thuribula : Aaron quoque teneat thuribulum suum.
Numbers 16 18 Quod cum fecissent, stantibus Moyses et Aaron,
Numbers 16 19 et coacervassent adversum eos omnem multitudinem ad ostium tabernaculi, apparuit cunctis gloria Domini.
Numbers 16 20 Locutusque Dominus ad Moysen et Aaron, ait :
Numbers 16 21 Separamini de medio congregationis hujus, ut eos repente disperdam.
Numbers 16 22 Qui ceciderunt proni in faciem, atque dixerunt : Fortissime Deus spirituum universæ carnis, num uno peccante, contra omnes ira tua desæviet ?
Numbers 16 23 Et ait Dominus ad Moysen :
Numbers 16 24 Præcipe universo populo ut separetur a tabernaculis Core et Dathan et Abiron.
Numbers 16 25 Surrexitque Moyses, et abiit ad Dathan et Abiron : et sequentibus eum senioribus Israël,
Numbers 16 26 dixit ad turbam : Recedite a tabernaculis hominum impiorum, et nolite tangere quæ ad eos pertinent, ne involvamini in peccatis eorum.
Numbers 16 27 Cumque recessissent a tentoriis eorum per circuitum, Dathan et Abiron egressi stabant in introitu papilionum suorum cum uxoribus et liberis, omnique frequentia.
Numbers 16 28 Et ait Moyses : In hoc scietis quod Dominus miserit me ut facerem universa quæ cernitis, et non ex proprio ea corde protulerim :
Numbers 16 29 si consueta hominum morte interierint, et visitaverit eos plaga, qua et ceteri visitari solent, non misit me Dominus :
Numbers 16 30 sin autem novam rem fecerit Dominus, ut aperiens terra os suum deglutiat eos et omnia quæ ad illos pertinent, descenderintque viventes in infernum, scietis quod blasphemaverint Dominum.
Numbers 16 31 Confestim igitur ut cessavit loqui, dirupta est terra sub pedibus eorum :
Numbers 16 32 et aperiens os suum, devoravit illos cum tabernaculis suis et universa substantia eorum,
Numbers 16 33 descenderuntque vivi in infernum operti humo, et perierunt de medio multitudinis.
Numbers 16 34 At vero omnis Israël, qui stabat per gyrum, fugit ad clamorem pereuntium, dicens : Ne forte et nos terra deglutiat.
Numbers 16 35 Sed et ignis egressus a Domino interfecit ducentos quinquaginta viros, qui offerebant incensum.
Numbers 16 36 Locutusque est Dominus ad Moysen, dicens :
Numbers 16 37 Præcipe Eleazaro filio Aaron sacerdoti ut tollat thuribula quæ jacent in incendio, et ignem huc illucque dispergat : quoniam sanctificata sunt
Numbers 16 38 in mortibus peccatorum : producatque ea in laminas, et affigat altari, eo quod oblatum sit in eis incensum Domino, et sanctificata sint, ut cernant ea pro signo et monimento filii Israël.
Numbers 16 39 Tulit ergo Eleazar sacerdos thuribula ænea, in quibus obtulerant hi quos incendium devoravit, et produxit ea in laminas, affigens altari :
Numbers 16 40 ut haberent postea filii Israël, quibus commonerentur ne quis accedat alienigena, et qui non est de semine Aaron ad offerendum incensum Domino, ne patiatur sicut passus est Core, et omnis congregatio ejus, loquente Domino ad Moysen.
Numbers 16 41 Murmuravit autem omnis multitudo filiorum Israël sequenti die contra Moysen et Aaron, dicens : Vos interfecistis populum Domini.
Numbers 16 42 Cumque oriretur seditio, et tumultus incresceret,
Numbers 16 43 Moyses et Aaron fugerunt ad tabernaculum fœderis. Quod, postquam ingressi sunt, operuit nubes, et apparuit gloria Domini.
Numbers 16 44 Dixitque Dominus ad Moysen :
Numbers 16 45 Recedite de medio hujus multitudinis, etiam nunc delebo eos. Cumque jacerent in terra,
Numbers 16 46 dixit Moyses ad Aaron : Tolle thuribulum, et hausto igne de altari, mitte incensum desuper, pergens cito ad populum, ut roges pro eis : jam enim egressa est ira a Domino, et plaga desævit.
Numbers 16 47 Quod cum fecisset Aaron, et cucurrisset ad mediam multitudinem, quam jam vastabat incendium, obtulit thymiama :
Numbers 16 48 et stans inter mortuos ac viventes, pro populo deprecatus est, et plaga cessavit.
Numbers 16 49 Fuerunt autem qui percussi sunt, quatuordecim millia hominum, et septingenti, absque his qui perierant in seditione Core.
Numbers 16 50 Reversusque est Aaron ad Moysen ad ostium tabernaculi fœderis postquam quievit interitus.
Numbers 17 1 Et locutus est Dominus ad Moysen, dicens :
Numbers 17 2 Loquere ad filios Israël, et accipe ab eis virgas singulas per cognationes suas, a cunctis principibus tribuum, virgas duodecim, et uniuscujusque nomen superscribes virgæ suæ.
Numbers 17 3 Nomen autem Aaron erit in tribu Levi, et una virga cunctas seorsum familias continebit :
Numbers 17 4 ponesque eas in tabernaculo fœderis coram testimonio, ubi loquar ad te.
Numbers 17 5 Quem ex his elegero, germinabit virga ejus : et cohibebo a me querimonias filiorum Israël, quibus contra vos murmurant.
Numbers 17 6 Locutusque est Moyses ad filios Israël : et dederunt ei omnes principes virgas per singulas tribus : fueruntque virgæ duodecim absque virga Aaron.
Numbers 17 7 Quas cum posuisset Moyses coram Domino in tabernaculo testimonii,
Numbers 17 8 sequenti die regressus invenit germinasse virgam Aaron in domo Levi : et turgentibus gemmis eruperant flores, qui, foliis dilatatis, in amygdalas deformati sunt.
Numbers 17 9 Protulit ergo Moyses omnes virgas de conspectu Domini ad cunctos filios Israël : videruntque, et receperunt singuli virgas suas.
Numbers 17 10 Dixitque Dominus ad Moysen : Refer virgam Aaron in tabernaculum testimonii, ut servetur ibi in signum rebellium filiorum Israël, et quiescant querelæ eorum a me, ne moriantur.
Numbers 17 11 Fecitque Moyses sicut præceperat Dominus.
Numbers 17 12 Dixerunt autem filii Israël ad Moysen : Ecce consumpti sumus, omnes perivimus.
Numbers 17 13 Quicumque accedit ad tabernaculum Domini, moritur. Num usque ad internecionem cuncti delendi sumus ?
Numbers 18 1 Dixitque Dominus ad Aaron : Tu, et filii tui, et domus patris tui tecum, portabitis iniquitatem sanctuarii : et tu et filii tui simul sustinebitis peccata sacerdotii vestri.
Numbers 18 2 Sed et fratres tuos de tribu Levi, et sceptrum patris tui sume tecum, præstoque sint, et ministrent tibi : tu autem et filii tui ministrabitis in tabernaculo testimonii.
Numbers 18 3 Excubabuntque Levitæ ad præcepta tua, et ad cuncta opera tabernaculi : ita dumtaxat ut ad vasa sanctuarii et ad altare non accedant, ne et illi moriantur, et vos pereatis simul.
Numbers 18 4 Sint autem tecum, et excubent in custodiis tabernaculi, et in omnibus cæremoniis ejus. Alienigena non miscebitur vobis.
Numbers 18 5 Excubate in custodia sanctuarii, et in ministerio altaris : ne oriatur indignatio super filios Israël.
Numbers 18 6 Ego dedi vobis fratres vestros Levitas de medio filiorum Israël, et tradidi donum Domino, ut serviant in ministeriis tabernaculi ejus.
Numbers 18 7 Tu autem et filii tui custodite sacerdotium vestrum : et omnia quæ ad cultum altaris pertinent, et intra velum sunt, per sacerdotes administrabuntur : si quis externus accesserit, occidetur.
Numbers 18 8 Locutusque est Dominus ad Aaron : Ecce dedi tibi custodiam primitiarum mearum. Omnia quæ sanctificantur a filiis Israël, tradidi tibi et filiis tuis pro officio sacerdotali legitima sempiterna.
Numbers 18 9 Hæc ergo accipies de his, quæ sanctificantur et oblata sunt Domino. Omnis oblatio, et sacrificium, et quidquid pro peccato atque delicto redditur mihi, et cedit in Sancta sanctorum, tuum erit, et filiorum tuorum.
Numbers 18 10 In sanctuario comedes illud : mares tantum edent ex eo, quia consecratum est tibi.
Numbers 18 11 Primitias autem, quas voverint et obtulerint filii Israël, tibi dedi, et filiis tuis, ac filiabus tuis, jure perpetuo : qui mundus est in domo tua, vescetur eis.
Numbers 18 12 Omnem medullam olei, et vini, ac frumenti, quidquid offerunt primitiarum Domino, tibi dedi.
Numbers 18 13 Universa frugum initia, quas gignit humus, et Domino deportantur, cedent in usus tuos : qui mundus est in domo tua, vescetur eis.
Numbers 18 14 Omne quod ex voto reddiderint filii Israël, tuum erit.
Numbers 18 15 Quidquid primum erumpit e vulva cunctæ carnis, quam offerunt Domino, sive ex hominibus, sive de pecoribus fuerit, tui juris erit : ita dumtaxat ut pro hominis primogenito pretium accipias, et omne animal quod immundum est redimi facias,
Numbers 18 16 cujus redemptio erit post unum mensem, siclis argenti quinque, pondere sanctuarii. Siclus viginti obolos habet.
Numbers 18 17 Primogenitum autem bovis, et ovis, et capræ, non facies redimi, quia sanctificata sunt Domino. Sanguinem tantum eorum fundes super altare, et adipes adolebis in suavissimum odorem Domino.
Numbers 18 18 Carnes vero in usum tuum cedent, sicut pectusculum consecratum, et armus dexter : tua erunt.
Numbers 18 19 Omnes primitias sanctuarii, quas offerunt filii Israël Domino, tibi dedi, et filiis, ac filiabus tuis, jure perpetuo. Pactum salis est sempiternum coram Domino, tibi ac filiis tuis.
Numbers 18 20 Dixitque Dominus ad Aaron : In terra eorum nihil possidebitis, nec habebitis partem inter eos : ego pars et hæreditas tua in medio filiorum Israël.
Numbers 18 21 Filiis autem Levi dedi omnes decimas Israëlis in possessionem, pro ministerio, quo serviunt mihi in tabernaculo fœderis :
Numbers 18 22 ut non accedant ultra filii Israël ad tabernaculum, nec committant peccatum mortiferum,
Numbers 18 23 solis filiis Levi mihi in tabernaculo servientibus, et portantibus peccata populi. Legitimum sempiternum erit in generationibus vestris. Nihil aliud possidebunt,
Numbers 18 24 decimarum oblatione contenti, quas in usus eorum et necessaria separavi.
Numbers 18 25 Locutusque est Dominus ad Moysen, dicens :
Numbers 18 26 Præcipe Levitis, atque denuntia : Cum acceperitis a filiis Israël decimas, quas dedi vobis, primitias earum offerte Domino, id est, decimam partem decimæ,
Numbers 18 27 ut reputetur vobis in oblationem primitivorum, tam de areis quam de torcularibus :
Numbers 18 28 et universis quorum accipitis primitias, offerte Domino, et date Aaron sacerdoti.
Numbers 18 29 Omnia quæ offeretis ex decimis, et in donaria Domini separabitis, optima et electa erunt.
Numbers 18 30 Dicesque ad eos : Si præclara et meliora quæque obtuleritis ex decimis, reputabitur vobis quasi de area, et torculari dederitis primitias :
Numbers 18 31 et comedetis eas in omnibus locis vestris, tam vos quam familiæ vestræ : quia pretium est pro ministerio, quo servitis in tabernaculo testimonii.
Numbers 18 32 Et non peccabitis super hoc, egregia vobis et pinguia reservantes, ne polluatis oblationes filiorum Israël, et moriamini.
Numbers 19 1 Locutusque est Dominus ad Moysen et Aaron, dicens :
Numbers 19 2 Ista est religio victimæ, quam constituit Dominus. Præcipe filiis Israël, ut adducant ad te vaccam rufam ætatis integræ, in qua nulla sit macula, nec portaverit jugum :
Numbers 19 3 tradetisque eam Eleazaro sacerdoti, qui eductam extra castram, immolabit in conspectu omnium :
Numbers 19 4 et tingens digitum in sanguine ejus, asperget contra fores tabernaculi septem vicibus,
Numbers 19 5 comburetque eam cunctis videntibus, tam pelle et carnibus ejus quam sanguine et fimo flammæ traditis.
Numbers 19 6 Lignum quoque cedrinum, et hyssopum, coccumque bis tinctum sacerdos mittet in flammam, quæ vaccam vorat.
Numbers 19 7 Et tunc demum, lotis vestibus et corpore suo, ingredietur in castra, commaculatusque erit usque ad vesperum.
Numbers 19 8 Sed et ille qui combusserit eam, lavabit vestimenta sua et corpus, et immundus erit usque ad vesperum.
Numbers 19 9 Colliget autem vir mundus cineres vaccæ, et effundet eos extra castra in loco purissimo, ut sint multitudini filiorum Israël in custodiam, et in aquam aspersionis : quia pro peccato vacca combusta est.
Numbers 19 10 Cumque laverit qui vaccæ portaverat cineres vestimenta sua, immundus erit usque ad vesperum. Habebunt hoc filii Israël, et advenæ qui habitant inter eos, sanctum jure perpetuo.
Numbers 19 11 Qui tetigerit cadaver hominis, et propter hoc septem diebus fuerit immundus,
Numbers 19 12 aspergetur ex hac aqua die tertio et septimo, et sic mundabitur. Si die tertio aspersus non fuerit, septimo non poterit emundari.
Numbers 19 13 Omnis qui tetigerit humanæ animæ morticinum, et aspersus hac commistione non fuerit, polluet tabernaculum Domini et peribit ex Israël : quia aqua expiationis non est aspersus, immundus erit, et manebit spurcitia ejus super eum.
Numbers 19 14 Ista est lex hominis qui moritur in tabernaculo : omnes qui ingrediuntur tentorium illius, et universa vasa quæ ibi sunt, polluta erunt septem diebus.
Numbers 19 15 Vas, quod non habuerit operculum nec ligaturam desuper, immundum erit.
Numbers 19 16 Si quis in agro tetigerit cadaver occisi hominis, aut per se mortui, sive os illius, vel sepulchrum, immundus erit septem diebus.
Numbers 19 17 Tollentque de cineribus combustionis atque peccati, et mittent aquas vivas super eos in vas :
Numbers 19 18 in quibus cum homo mundus tinxerit hyssopum, asperget ex eo omne tentorium, et cunctam supellectilem, et homines hujuscemodi contagione pollutos :
Numbers 19 19 atque hoc modo mundus lustrabit immundum tertio et septimo die : expiatusque die septimo, lavabit et se et vestimenta sua, et immundus erit usque ad vesperum.
Numbers 19 20 Si quis hoc ritu non fuerit expiatus, peribit anima illius de medio ecclesiæ : quia sanctuarium Domini polluit, et non est aqua lustrationis aspersus.
Numbers 19 21 Erit hoc præceptum legitimum sempiternum. Ipse quoque qui aspergit aquas, lavabit vestimenta sua. Omnis qui tetigerit aquas expiationis, immundus erit usque ad vesperum.
Numbers 19 22 Quidquid tetigerit immundus, immundum faciet : et anima, quæ horum quippiam tetigerit, immunda erit usque ad vesperum.
Numbers 20 1 Veneruntque filii Israël et omnis multitudo in desertum Sin, mense primo, et mansit populus in Cades. Mortuaque est ibi Maria, et sepulta in eodem loco.
Numbers 20 2 Cumque indigeret aqua populus, convenerunt adversum Moysen et Aaron :
Numbers 20 3 et versi in seditionem, dixerunt : Utinam periissemus inter fratres nostros coram Domino.
Numbers 20 4 Cur eduxistis ecclesiam Domini in solitudinem, ut et nos et nostra jumenta moriamur ?
Numbers 20 5 quare nos fecistis ascendere de Ægypto, et adduxistis in locum istum pessimum, qui seri non potest, qui nec ficum gignit, nec vineas, nec malogranata, insuper et aquam non habet ad bibendum ?
Numbers 20 6 Ingressusque Moyses et Aaron, dimissa multitudine, tabernaculum fœderis, corruerunt proni in terram, clamaveruntque ad Dominum, atque dixerunt : Domine Deus, audi clamorem hujus populi, et aperi eis thesaurum tuum fontem aquæ vivæ, ut satiati, cesset murmuratio eorum. Et apparuit gloria Domini super eos.
Numbers 20 7 Locutusque est Dominus ad Moysen, dicens :
Numbers 20 8 Tolle virgam, et congrega populum, tu et Aaron frater tuus, et loquimini ad petram coram eis, et illa dabit aquas. Cumque eduxeris aquam de petra, bibet omnis multitudo et jumenta ejus.
Numbers 20 9 Tulit igitur Moyses virgam, quæ erat in conspectu Domini, sicut præceperat ei,
Numbers 20 10 congregata multitudine ante petram : dixitque eis : Audite, rebelles et increduli : num de petra hac vobis aquam poterimus ejicere ?
Numbers 20 11 Cumque elevasset Moyses manum, percutiens virga bis silicem, egressæ sunt aquæ largissimæ, ita ut populus biberet et jumenta.
Numbers 20 12 Dixitque Dominus ad Moysen et Aaron : Quia non credidistis mihi, ut sanctificaretis me coram filiis Israël, non introducetis hos populos in terram, quam dabo eis.
Numbers 20 13 Hæc est aqua contradictionis, ubi jurgati sunt filii Israël contra Dominum, et sanctificatus est in eis.
Numbers 20 14 Misit interea nuntios Moyses de Cades ad regem Edom, qui dicerent : Hæc mandat frater tuus Israël : Nosti omnem laborem qui apprehendit nos,
Numbers 20 15 quomodo descenderint patres nostri in Ægyptum, et habitaverimus ibi multo tempore, afflixerintque nos Ægyptii, et patres nostros :
Numbers 20 16 et quomodo clamaverimus ad Dominum, et exaudierit nos, miseritque angelum, qui eduxerit nos de Ægypto. Ecce in urbe Cades, quæ est in extremis finibus tuis, positi,
Numbers 20 17 obsecramus ut nobis transire liceat per terram tuam. Non ibimus per agros, nec per vineas ; non bibemus aquas de puteis tuis : sed gradiemur via publica, nec ad dexteram nec ad sinistram declinantes, donec transeamus terminos tuos.
Numbers 20 18 Cui respondit Edom : Non transibis per me, alioquin armatus occurram tibi.
Numbers 20 19 Dixeruntque filii Israël : Per tritam gradiemur viam : et si biberimus aquas tuas, nos et pecora nostra, dabimus quod justum est : nulla erit in pretio difficultas, tantum velociter transeamus.
Numbers 20 20 At ille respondit : Non transibis. Statimque egressus est obvius, cum infinita multitudo, et manu forti,
Numbers 20 21 nec voluit acquiescere deprecanti, ut concederet transitum per fines suos. Quam ob rem divertit ab eo Israël.
Numbers 20 22 Cumque castra movissent de Cades, venerunt in montem Hor, qui est in finibus terræ Edom :
Numbers 20 23 ubi locutus est Dominus ad Moysen :
Numbers 20 24 Pergat, inquit, Aaron ad populos suos : non enim intrabit terram, quam dedi filiis Israël, eo quod incredulus fuerit ori meo, ad aquas contradictionis.
Numbers 20 25 Tolle Aaron et filium ejus cum eo, et duces eos in montem Hor.
Numbers 20 26 Cumque nudaveris patrem veste sua, indues ea Eleazarum filium ejus : Aaron colligetur, et morietur ibi.
Numbers 20 27 Fecit Moyses ut præceperat Dominus : et ascenderunt in montem Hor coram omni multitudine.
Numbers 20 28 Cumque Aaron spoliasset vestibus suis, induit eis Eleazarum filium ejus.
Numbers 20 29 Illo mortuo in montis supercilio, descendit cum Eleazaro.
Numbers 20 30 Omnis autem multitudo videns occubuisse Aaron, flevit super eo triginta diebus per cunctas familias suas.
Numbers 21 1 Quod cum audisset Chananæus rex Arad, qui habitabat ad meridiem, venisse scilicet Israël per exploratorum viam, pugnavit contra illum, et victor existens, duxit ex eo prædam.
Numbers 21 2 At Israël voto se Domino obligans, ait : Si tradideris populum istum in manu mea, delebo urbes ejus.
Numbers 21 3 Exaudivitque Dominus preces Israël, et tradidit Chananæum, quem ille interfecit subversis urbibus ejus : et vocavit nomen loci illius Horma, id est, anathema.
Numbers 21 4 Profecti sunt autem et de monte Hor, per viam quæ ducit ad mare Rubrum, ut circumirent terram Edom. Et tædere cœpit populum itineris ac laboris :
Numbers 21 5 locutusque contra Deum et Moysen, ait : Cur eduxisti nos de Ægypto, ut moreremur in solitudine ? deest panis, non sunt aquæ : anima nostra jam nauseat super cibo isto levissimo.
Numbers 21 6 Quam ob rem misit Dominus in populum ignitos serpentes, ad quorum plagas et mortes plurimorum,
Numbers 21 7 venerunt ad Moysen, atque dixerunt : Peccavimus, quia locuti sumus contra Dominum et te : ora ut tollat a nobis serpentes. Oravitque Moyses pro populo,
Numbers 21 8 et locutus est Dominus ad eum : Fac serpentem æneum, et pone eum pro signo : qui percussus aspexerit eum, vivet.
Numbers 21 9 Fecit ergo Moyses serpentem æneum, et posuit eum pro signo : quem cum percussi aspicerent, sanabantur.
Numbers 21 10 Profectique filii Israël castrametati sunt in Oboth.
Numbers 21 11 Unde egressi fixere tentoria in Jeabarim, in solitudine quæ respicit Moab contra orientalem plagam.
Numbers 21 12 Et inde moventes, venerunt ad torrentem Zared.
Numbers 21 13 Quem relinquentes castrametati sunt contra Arnon, quæ est in deserto, et prominet in finibus Amorrhæi. Siquidem Arnon terminus est Moab, dividens Moabitas et Amorrhæos.
Numbers 21 14 Unde dicitur in libro bellorum Domini : Sicut fecit in mari Rubro, sic faciet in torrentibus Arnon.
Numbers 21 15 Scopuli torrentium inclinati sunt, ut requiescerent in Ar, et recumberent in finibus Moabitarum.
Numbers 21 16 Ex eo loco apparuit puteus, super quo locutus est Dominus ad Moysen : Congrega populum, et dabo ei aquam.
Numbers 21 17 Tunc cecinit Israël carmen istud : Ascendat puteus. Concinebant :
Numbers 21 18 Puteus, quem foderunt principes et paraverunt duces multitudinis in datore legis, et in baculis suis. De solitudine, Matthana.
Numbers 21 19 De Matthana in Nahaliel : de Nahaliel in Bamoth.
Numbers 21 20 De Bamoth, vallis est in regione Moab, in vertice Phasga, quod respicit contra desertum.
Numbers 21 21 Misit autem Israël nuntios ad Sehon regem Amorrhæorum, dicens :
Numbers 21 22 Obsecro ut transire mihi liceat per terram tuam : non declinabimus in agros et vineas ; non bibemus aquas ex puteis : via regia gradiemur, donec transeamus terminos tuos.
Numbers 21 23 Qui concedere noluit ut transiret Israël per fines suos : quin potius exercitu congregato, egressus est obviam in desertum, et venit in Jasa, pugnavitque contra eum.
Numbers 21 24 A quo percussus est in ore gladii, et possessa est terra ejus ab Arnon usque Jeboc, et filios Ammon : quia forti præsidio tenebantur termini Ammonitarum.
Numbers 21 25 Tulit ergo Israël omnes civitates ejus, et habitavit in urbibus Amorrhæi, in Hesebon scilicet, et viculis ejus.
Numbers 21 26 Urbs Hesebon fuit Sehon regis Amorrhæi, qui pugnavit contra regem Moab : et tulit omnem terram, quæ ditionis illius fuerat usque Arnon.
Numbers 21 27 Idcirco dicitur in proverbio : Venite in Hesebon : ædificetur, et construatur civitas Sehon :
Numbers 21 28 ignis egressus est de Hesebon, flamma de oppido Sehon, et devoravit Ar Moabitarum, et habitatores excelsorum Arnon.
Numbers 21 29 Væ tibi Moab ; peristi popule Chamos. Dedit filios ejus in fugam, et filias in captivitatem regi Amorrhæorum Sehon.
Numbers 21 30 Jugum ipsorum disperiit ad Hesebon usque Dibon : lassi pervenerunt in Nophe, et usque Medaba.
Numbers 21 31 Habitavit itaque Israël in terra Amorrhæi.
Numbers 21 32 Misitque Moyses qui explorarent Jazer : cujus ceperunt viculos, et possederunt habitatores.
Numbers 21 33 Verteruntque se, et ascenderunt per viam Basan, et occurrit eis Og, rex Basan, cum omni populo suo, pugnaturus in Edrai.
Numbers 21 34 Dixitque Dominus ad Moysen : Ne timeas eum, quia in manu tua tradidi illum, et omnem populum ac terram ejus : faciesque illi sicut fecisti Sehon, regi Amorrhæorum habitatori Hesebon.
Numbers 21 35 Percusserunt igitur et hunc cum filiis suis, universumque populum ejus usque ad internecionem, et possederunt terram illius.
Numbers 22 1 Profectique castrametati sunt in campestribus Moab, ubi trans Jordanem Jericho sita est.
Numbers 22 2 Videns autem Balac filius Sephor omnia quæ fecerat Israël Amorrhæo,
Numbers 22 3 et quod pertimuissent eum Moabitæ, et impetum ejus ferre non possent,
Numbers 22 4 dixit ad majores natu Madian : Ita delebit hic populus omnes, qui in nostris finibus commorantur, quomodo solet bos herbas usque ad radices carpere. Ipse erat eo tempore rex in Moab.
Numbers 22 5 Misit ergo nuntios ad Balaam filium Beor ariolum, qui habitabat super flumen terræ filiorum Ammon, ut vocarent eum, et dicerent : Ecce egressus est populus ex Ægypto, qui operuit superficiem terræ, sedens contra me.
Numbers 22 6 Veni igitur, et maledic populo huic, quia fortior me est : si quomodo possim percutere et ejicere eum de terra mea. Novi enim quod benedictus sit cui benedixeris, et maledictus in quem maledicta congesseris.
Numbers 22 7 Perrexeruntque seniores Moab, et majores natu Madian, habentes divinationis pretium in manibus. Cumque venissent ad Balaam, et narrassent ei omnia verba Balac,
Numbers 22 8 ille respondit : Manete hic nocte, et respondebo quidquid mihi dixerit Dominus. Manentibus illis apud Balaam, venit Deus, et ait ad eum :
Numbers 22 9 Quid sibi volunt homines isti apud te ?
Numbers 22 10 Respondit : Balac filius Sephor rex Moabitarum misit ad me,
Numbers 22 11 dicens : Ecce populus qui egressus est de Ægypto, operuit superficiem terræ : veni, et maledic ei, si quomodo possim pugnans abigere eum.
Numbers 22 12 Dixitque Deus ad Balaam : Noli ire cum eis, neque maledicas populo : quia benedictus est.
Numbers 22 13 Qui mane consurgens dixit ad principes : Ite in terram vestram, quia prohibuit me Dominus venire vobiscum.
Numbers 22 14 Reversi principes dixerunt ad Balac : Noluit Balaam venire nobiscum.
Numbers 22 15 Rursum ille multo plures et nobiliores quam ante miserat, misit.
Numbers 22 16 Qui cum venissent ad Balaam, dixerunt : Sic dicit Balac filius Sephor : Ne cuncteris venire ad me :
Numbers 22 17 paratus sum honorare te, et quidquid volueris, dabo tibi : veni, et maledic populo isti.
Numbers 22 18 Respondit Balaam : Si dederit mihi Balac plenam domum suam argenti et auri, non potero immutare verbum Domini Dei mei, ut vel plus, vel minus loquar.
Numbers 22 19 Obsecro ut hic maneatis etiam hac nocte, et scire queam quid mihi rursum respondeat Dominus.
Numbers 22 20 Venit ergo Deus ad Balaam nocte, et ait ei : Si vocare te venerunt homines isti, surge, et vade cum eis : ita dumtaxat, ut quod tibi præcepero, facias.
Numbers 22 21 Surrexit Balaam mane, et strata asina sua profectus est cum eis.
Numbers 22 22 Et iratus est Deus. Stetitque angelus Domini in via contra Balaam, qui insidebat asinæ, et duos pueros habebat secum.
Numbers 22 23 Cernens asina angelum stantem in via, evaginato gladio, avertit se de itinere, et ibat per agrum. Quam cum verberaret Balaam, et vellet ad semitam reducere,
Numbers 22 24 stetit angelus in angustiis duarum maceriarum, quibus vineæ cingebantur.
Numbers 22 25 Quem videns asina, junxit se parieti, et attrivit sedentis pedem. At ille iterum verberabat eam :
Numbers 22 26 et nihilominus angelus ad locum angustum transiens, ubi nec ad dexteram, nec ad sinistram poterat deviare, obvius stetit.
Numbers 22 27 Cumque vidisset asina stantem angelum, concidit sub pedibus sedentis : qui iratus, vehementius cædebat fuste latera ejus.
Numbers 22 28 Aperuitque Dominus os asinæ, et locuta est : Quid feci tibi ? cur percutis me ecce jam tertio ?
Numbers 22 29 Respondit Balaam : Quia commeruisti, et illusisti mihi : utinam haberem gladium, ut te percuterem !
Numbers 22 30 Dixit asina : Nonne animal tuum sum, cui semper sedere consuevisti usque in præsentem diem ? dic quid simile umquam fecerim tibi. At ille ait : Numquam.
Numbers 22 31 Protinus aperuit Dominus oculos Balaam, et vidit angelum stantem in via, evaginato gladio, adoravitque eum pronus in terram.
Numbers 22 32 Cui angelus : Cur, inquit, tertio verberas asinam tuam ? ego veni ut adversarer tibi, quia perversa est via tua, mihique contraria :
Numbers 22 33 et nisi asina declinasset de via, dans locum resistenti, te occidissem, et illa viveret.
Numbers 22 34 Dixit Balaam : Peccavi, nesciens quod tu stares contra me : et nunc si displicet tibi ut vadam, revertar.
Numbers 22 35 Ait angelus : Vade cum istis, et cave ne aliud quam præcepero tibi loquaris. Ivit igitur cum principibus.
Numbers 22 36 Quod cum audisset Balac, egressus est in occursum ejus in oppido Moabitarum, quod situm est in extremis finibus Arnon.
Numbers 22 37 Dixitque ad Balaam : Misi nuntios ut vocarent te : cur non statim venisti ad me ? an quia mercedem adventui tuo reddere nequeo ?
Numbers 22 38 Cui ille respondit : Ecce adsum : numquid loqui potero aliud, nisi quod Deus posuerit in ore meo ?
Numbers 22 39 Perrexerunt ergo simul, et venerunt in urbem, quæ in extremis regni ejus finibus erat.
Numbers 22 40 Cumque occidisset Balac boves et oves, misit ad Balaam, et principes qui cum eo erant, munera.
Numbers 22 41 Mane autem facto, duxit eum ad excelsa Baal, et intuitus est extremam partem populi.
Numbers 23 1 Dixitque Balaam ad Balac : Ædifica mihi hic septem aras, et para totidem vitulos, ejusdemque numeri arietes.
Numbers 23 2 Cumque fecisset juxta sermonem Balaam, imposuerunt simul vitulum et arietem super aram.
Numbers 23 3 Dixitque Balaam ad Balac : Sta paulisper juxta holocaustum tuum, donec vadam, si forte occurrat mihi Dominus, et quodcumque imperaverit, loquar tibi.
Numbers 23 4 Cumque abiisset velociter, occurrit illi Deus. Locutusque ad eum Balaam : Septem, inquit, aras erexi, et imposui vitulum et arietem desuper.
Numbers 23 5 Dominus autem posuit verbum in ore ejus, et ait : Revertere ad Balac, et hæc loqueris.
Numbers 23 6 Reversus invenit stantem Balac juxta holocaustum suum, et omnes principes Moabitarum :
Numbers 23 7 assumptaque parabola sua, dixit : De Aram adduxit me Balac rex Moabitarum, de montibus orientis : Veni, inquit, et maledic Jacob ; propera, et detestare Israël.
Numbers 23 8 Quomodo maledicam, cui non maledixit Deus ? qua ratione detester, quem Dominus non detestatur ?
Numbers 23 9 De summis silicibus videbo eum, et de collibus considerabo illum. Populus solus habitabit, et inter gentes non reputabitur.
Numbers 23 10 Quis dinumerare possit pulverem Jacob, et nosse numerum stirpis Israël ? Moriatur anima mea morte justorum, et fiant novissima mea horum similia.
Numbers 23 11 Dixitque Balac ad Balaam : Quid est hoc quod agis ? ut malediceres inimicis meis vocavi te, et tu e contrario benedicis eis.
Numbers 23 12 Cui ille respondit : Num aliud possum loqui, nisi quod jusserit Dominus ?
Numbers 23 13 Dixit ergo Balac : Veni mecum in alterum locum unde partem Israël videas, et totum videre non possis : inde maledicito ei.
Numbers 23 14 Cumque duxisset eum in locum sublimem, super verticem montis Phasga, ædificavit Balaam septem aras, et impositis supra vitulo atque ariete,
Numbers 23 15 dixit ad Balac : Sta hic juxta holocaustum tuum, donec ego obvius pergam.
Numbers 23 16 Cui cum Dominus occurrisset, posuissetque verbum in ore ejus, ait : Revertere ad Balac, et hæc loqueris ei.
Numbers 23 17 Reversus invenit eum stantem juxta holocaustum suum, et principes Moabitarum cum eo. Ad quem Balac : Quid, inquit, locutus est Dominus ?
Numbers 23 18 At ille, assumpta parabola sua, ait : Sta, Balac, et ausculta ; audi, fili Sephor :
Numbers 23 19 non est Deus quasi homo, ut mentiatur, nec ut filius hominis, ut mutetur. Dixit ergo, et non faciet ? locutus est, et non implebit ?
Numbers 23 20 Ad benedicendum adductus sum : benedictionem prohibere non valeo.
Numbers 23 21 Non est idolum in Jacob, nec videtur simulacrum in Israël. Dominus Deus ejus cum eo est, et clangor victoriæ regis in illo.
Numbers 23 22 Deus eduxit illum de Ægypto, cujus fortitudo similis est rhinocerotis.
Numbers 23 23 Non est augurium in Jacob, nec divinatio in Israël : temporibus suis dicetur Jacob et Israëli quid operatus sit Deus.
Numbers 23 24 Ecce populus ut leæna consurget, et quasi leo erigetur : non accubabit donec devoret prædam, et occisorum sanguinem bibat.
Numbers 23 25 Dixitque Balac ad Balaam : Nec maledicas ei, nec benedicas.
Numbers 23 26 Et ille ait : Nonne dixi tibi quod quidquid mihi Deus imperaret, hoc facerem ?
Numbers 23 27 Et ait Balac ad eum : Veni, et ducam te ad alium locum : si forte placeat Deo ut inde maledicas eis.
Numbers 23 28 Cumque duxisset eum super verticem montis Phogor, qui respicit solitudinem,
Numbers 23 29 dixit ei Balaam : Ædifica mihi hic septem aras, et para totidem vitulos, ejusdemque numeri arietes.
Numbers 23 30 Fecit Balac ut Balaam dixerat : imposuitque vitulos et arietes per singulas aras.
Numbers 24 1 Cumque vidisset Balaam quod placeret Domino ut benediceret Israëli, nequaquam abiit ut ante perrexerat, ut augurium quæreret : sed dirigens contra desertum vultum suum,
Numbers 24 2 et elevans oculos, vidit Israël in tentoriis commorantem per tribus suas : et irruente in se spiritu Dei,
Numbers 24 3 assumpta parabola, ait : Dixit Balaam filius Beor : dixit homo, cujus obturatus est oculus :
Numbers 24 4 dixit auditor sermonum Dei, qui visionem Omnipotentis intuitus est, qui cadit, et sic aperiuntur oculi ejus :
Numbers 24 5 Quam pulchra tabernacula tua, Jacob, et tentoria tua, Israël !
Numbers 24 6 ut valles nemorosæ, ut horti juxta fluvios irrigui, ut tabernacula quæ fixit Dominus, quasi cedri prope aquas.
Numbers 24 7 Fluet aqua de situla ejus, et semen illius erit in aquas multas. Tolletur propter Agag, rex ejus, et auferetur regnum illius.
Numbers 24 8 Deus eduxit illum de Ægypto, cujus fortitudo similis est rhinocerotis. Devorabunt gentes hostes illius, ossaque eorum confringent, et perforabunt sagittis.
Numbers 24 9 Accubans dormivit ut leo, et quasi leæna, quam suscitare nullus audebit. Qui benedixerit tibi, erit et ipse benedictus : qui maledixerit, in maledictione reputabitur.
Numbers 24 10 Iratusque Balac contra Balaam, complosis manibus ait : Ad maledicendum inimicis meis vocavi te, quibus e contrario tertio benedixisti :
Numbers 24 11 revertere ad locum tuum. Decreveram quidem magnifice honorare te, sed Dominus privavit te honore disposito.
Numbers 24 12 Respondit Balaam ad Balac : Nonne nuntiis tuis, quos misisti ad me, dixi :
Numbers 24 13 Si dederit mihi Balac plenam domum suam argenti et auri, non potero præterire sermonem Domini Dei mei, ut vel boni quid vel mali proferam ex corde meo : sed quidquid Dominus dixerit, hoc loquar ?
Numbers 24 14 verumtamen pergens ad populum meum, dabo consilium, quid populus tuus populo huic faciat extremo tempore.
Numbers 24 15 Sumpta igitur parabola, rursum ait : Dixit Balaam filius Beor : dixit homo, cujus obturatus est oculus :
Numbers 24 16 dixit auditor sermonum Dei, qui novit doctrinam Altissimi, et visiones Omnipotentis videt, qui cadens apertos habet oculos :
Numbers 24 17 Videbo eum, sed non modo : intuebor illum, sed non prope. Orietur stella ex Jacob, et consurget virga de Israël : et percutiet duces Moab, vastabitque omnes filios Seth.
Numbers 24 18 Et erit Idumæa possessio ejus : hæreditas Seir cedet inimicis suis : Israël vero fortiter aget.
Numbers 24 19 De Jacob erit qui dominetur, et perdat reliquias civitatis.
Numbers 24 20 Cumque vidisset Amalec, assumens parabolam, ait : Principium gentium Amalec, cujus extrema perdentur.
Numbers 24 21 Vidit quoque Cinæum : et assumpta parabola, ait : Robustum quidem est habitaculum tuum : sed si in petra posueris nidum tuum,
Numbers 24 22 et fueris electus de stirpe Cin, quamdiu poteris permanere ? Assur enim capiet te.
Numbers 24 23 Assumptaque parabola iterum locutus est : Heu ! quis victurus est, quando ista faciet Deus ?
Numbers 24 24 Venient in trieribus de Italia : superabunt Assyrios, vastabuntque Hebræos, et ad extremum etiam ipsi peribunt.
Numbers 24 25 Surrexitque Balaam, et reversus est in locum suum : Balac quoque via, qua venerat, rediit.
Numbers 25 1 Morabatur autem eo tempore Israël in Settim, et fornicatus est populus cum filiabus Moab,
Numbers 25 2 quæ vocaverunt eos ad sacrificia sua. At ille comederunt et adoraverunt deos earum.
Numbers 25 3 Initiatusque est Israël Beelphegor : et iratus Dominus,
Numbers 25 4 ait ad Moysen : Tolle cunctos principes populi, et suspende eos contra solem in patibulis, ut avertatur furor meus ab Israël.
Numbers 25 5 Dixitque Moyses ad judices Israël : Occidat unusquisque proximos suos, qui initiati sunt Beelphegor.
Numbers 25 6 Et ecce unus de filiis Israël intravit coram fratribus suis ad scortum Madianitidem, vidente Moyse, et omni turba filiorum Israël, qui flebant ante fores tabernaculi.
Numbers 25 7 Quod cum vidisset Phinees filius Eleazari filii Aaron sacerdotis, surrexit de medio multitudinis, et arrepto pugione,
Numbers 25 8 ingressus est post virum Israëlitem in lupanar, et perfodit ambos simul, virum scilicet et mulierem in locis genitalibus. Cessavitque plaga a filiis Israël :
Numbers 25 9 et occisi sunt viginti quatuor millia hominum.
Numbers 25 10 Dixitque Dominus ad Moysen :
Numbers 25 11 Phinees filius Eleazari filii Aaron sacerdotis avertit iram meam a filiis Israël : quia zelo meo commotus est contra eos, ut non ipse delerem filios Israël in zelo meo.
Numbers 25 12 Idcirco loquere ad eum : Ecce do ei pacem fœderis mei,
Numbers 25 13 et erit tam ipsi quam semini ejus pactum sacerdotii sempiternum : quia zelatus est pro Deo suo, et expiavit scelus filiorum Israël.
Numbers 25 14 Erat autem nomen viri Israëlitæ, qui occisus est cum Madianitide, Zambri filius Salu, dux de cognatione et tribu Simeonis.
Numbers 25 15 Porro mulier Madianitis, quæ pariter interfecta est, vocabatur Cozbi filia Sur principis nobilissimi Madianitarum.
Numbers 25 16 Locutusque est Dominus ad Moysen, dicens :
Numbers 25 17 Hostes vos sentiant Madianitæ, et percutite eos :
Numbers 25 18 quia et ipsi hostiliter egerunt contra vos, et decepere insidiis per idolum Phogor, et Cozbi filiam ducis Madian sororem suam, quæ percussa est in die plagæ pro sacrilegio Phogor.
Numbers 26 1 Postquam noxiorum sanguis effusus est, dixit Dominus ad Moysen et Eleazarum filium Aaron sacerdotem :
Numbers 26 2 Numerate omnem summam filiorum Israël a viginti annis et supra, per domos et cognationes suas, cunctos qui possunt ad bella procedere.
Numbers 26 3 Locuti sunt itaque Moyses et Eleazar sacerdos, in campestribus Moab super Jordanem contra Jericho, ad eos qui erant
Numbers 26 4 a viginti annis et supra, sicut Dominus imperaverat, quorum iste est numerus.
Numbers 26 5 Ruben primogenitus Israël : hujus filius, Henoch, a quo familia Henochitarum : et Phallu, a quo familia Phalluitarum :
Numbers 26 6 et Hesron, a quo familia Hesronitarum : et Charmi, a quo familia Charmitarum.
Numbers 26 7 Hæ sunt familiæ de stirpe Ruben : quarum numerus inventus est quadraginta tria millia, et septingenti triginta.
Numbers 26 8 Filius Phallu, Eliab :
Numbers 26 9 hujus filii, Namuel et Dathan et Abiron : isti sunt Dathan et Abiron principes populi, qui surrexerunt contra Moysen et Aaron in seditione Core, quando adversus Dominum rebellaverunt :
Numbers 26 10 et aperiens terra os suum devoravit Core, morientibus plurimis, quando combussit ignis ducentos quinquaginta viros. Et factum est grande miraculum,
Numbers 26 11 ut, Core pereunte, filii illius non perirent.
Numbers 26 12 Filii Simeon per cognationes suas : Namuel, ab hoc familia Namuelitarum : Jamin, ab hoc familia Jaminitarum : Jachin, ab hoc familia Jachinitarum :
Numbers 26 13 Zare, ab hoc familia Zareitarum : Saul, ab hoc familia Saulitarum.
Numbers 26 14 Hæ sunt familiæ de stirpe Simeon, quarum omnis numerus fuit viginti duo millia ducenti.
Numbers 26 15 Filii Gad per cognationes suas : Sephon, ab hoc familia Sephonitarum : Aggi, ab hoc familia Aggitarum : Suni, ab hoc familia Sunitarum :
Numbers 26 16 Ozni, ab hoc familia Oznitarum : Her, ab hoc familia Heritarum :
Numbers 26 17 Arod, ab hoc familia Aroditarum : Ariel, ab hoc familia Arielitarum.
Numbers 26 18 Istæ sunt familiæ Gad, quarum omnis numerus fuit quadraginta millia quingenti.
Numbers 26 19 Filii Juda, Her et Onan, qui ambo mortui sunt in terra Chanaan.
Numbers 26 20 Fueruntque filii Juda per cognationes suas : Sela, a quo familia Selaitarum : Phares, a quo familia Pharesitarum : Zare, a quo familia Zareitarum.
Numbers 26 21 Porro filii Phares : Hesron, a quo familia Hesronitarum : et Hamul, a quo familia Hamulitarum.
Numbers 26 22 Istæ sunt familiæ Juda, quarum omnis numerus fuit septuaginta sex millia quingenti.
Numbers 26 23 Filii Issachar per cognationes suas : Thola, a quo familia Tholaitarum : Phua, a quo familia Phuaitarum :
Numbers 26 24 Jasub, a quo familia Jasubitarum : Semran, a quo familia Semranitarum.
Numbers 26 25 Hæ sunt cognationes Issachar, quarum numerus fuit sexaginta quatuor millia trecenti.
Numbers 26 26 Filii Zabulon per cognationes suas : Sared, a quo familia Sareditarum : Elon, a quo familia Elonitarum : Jalel, a quo familia Jalelitarum.
Numbers 26 27 Hæ sunt cognationes Zabulon, quarum numerus fuit sexaginta millia quingenti.
Numbers 26 28 Filii Joseph per cognationes suas, Manasse et Ephraim.
Numbers 26 29 De Manasse ortus est Machir, a quo familia Machiritarum. Machir genuit Galaad, a quo familia Galaaditarum.
Numbers 26 30 Galaad habuit filios : Jezer, a quo familia Jezeritarum : et Helec, a quo familia Helecitarum :
Numbers 26 31 et Asriel, a quo familia Asrielitarum : et Sechem, a quo familia Sechemitarum :
Numbers 26 32 et Semida, a quo familia Semidaitarum : et Hepher, a quo familia Hepheritarum.
Numbers 26 33 Fuit autem Hepher pater Salphaad, qui filios non habebat, sed tantum filias : quarum ista sunt nomina : Maala, et Noa, et Hegla, et Melcha, et Thersa.
Numbers 26 34 Hæ sunt familiæ Manasse, et numerus earum quinquaginta duo millia septingenti.
Numbers 26 35 Filii autem Ephraim per cognationes suas fuerunt hi : Suthala, a quo familia Suthalaitarum : Becher, a quo familia Becheritarum : Thehen, a quo familia Thehenitarum.
Numbers 26 36 Porro filius Suthala fuit Heran, a quo familia Heranitarum.
Numbers 26 37 Hæ sunt cognationes filiorum Ephraim : quarum numerus fuit triginta duo millia quingenti.
Numbers 26 38 Isti sunt filii Joseph per familias suas. Filii Benjamin in cognationibus suis : Bela, a quo familia Belaitarum : Asbel, a quo familia Asbelitarum : Ahiram, a quo familia Ahiramitarum :
Numbers 26 39 Supham, a quo familia Suphamitarum : Hupham, a quo familia Huphamitarum.
Numbers 26 40 Filii Bela : Hered, et Noëman. De Hered, familia Hereditarum : de Noëman, familia Noëmanitarum.
Numbers 26 41 Hi sunt filii Benjamin per cognationes suas : quorum numerus fuit quadraginta quinque millia sexcenti.
Numbers 26 42 Filii Dan per cognationes suas : Suham, a quo familia Suhamitarum. Hæ sunt cognationes Dan per familias suas.
Numbers 26 43 Omnes fuere Suhamitæ, quorum numerus erat sexaginta quatuor millia quadringenti.
Numbers 26 44 Filii Aser per cognationes suas : Jemna, a quo familia Jemnaitarum : Jessui, a quo familia Jessuitarum : Brie, a quo familia Brieitarum.
Numbers 26 45 Filii Brie : Heber, a quo familia Heberitarum : et Melchiel, a quo familia Melchielitarum.
Numbers 26 46 Nomen autem filiæ Aser fuit Sara.
Numbers 26 47 Hæ cognationes filiorum Aser, et numerus eorum quinquaginta tria millia quadringenti.
Numbers 26 48 Filii Nephthali per cognationes suas : Jesiel, a quo familia Jesielitarum : Guni, a quo familia Gunitarum :
Numbers 26 49 Jeser, a quo familia Jeseritarum : Sellem, a quo familia Sellemitarum.
Numbers 26 50 Hæ sunt cognationes filiorum Nephthali per familias suas : quorum numerus quadraginta quinque millia quadringenti.
Numbers 26 51 Ista est summa filiorum Israël, qui recensiti sunt, sexcenta millia, et mille septingenti triginta.
Numbers 26 52 Locutusque est Dominus ad Moysen, dicens :
Numbers 26 53 Istis dividetur terra juxta numerum vocabulorum in possessiones suas.
Numbers 26 54 Pluribus majorem partem dabis, et paucioribus minorem : singulis, sicut nunc recensiti sunt, tradetur possessio :
Numbers 26 55 ita dumtaxat ut sors terram tribubus dividat et familiis.
Numbers 26 56 Quidquid sorte contigerit, hoc vel plures accipiant, vel pauciores.
Numbers 26 57 Hic quoque est numerus filiorum Levi per familias suas : Gerson, a quo familia Gersonitarum : Caath, a quo famiia Caathitarum : Merari, a quo familia Meraritarum.
Numbers 26 58 Hæ sunt familiæ Levi : familia Lobni, familia Hebroni, familia Moholi, familia Musi, familia Core. At vero Caath genuit Amram :
Numbers 26 59 qui habuit uxorem Jochabed filiam Levi, quæ nata est ei in Ægypto. Hæc genuit Amram viro suo filios, Aaron, et Moysen, et Mariam sororem eorum.
Numbers 26 60 De Aaron orti sunt Nadab et Abiu, et Eleazar et Ithamar :
Numbers 26 61 quorum Nadab et Abiu mortui sunt, cum obtulissent ignem alienum coram Domino.
Numbers 26 62 Fueruntque omnes qui numerati sunt, viginti tria millia generis masculini ab uno mense et supra : quia non sunt recensiti inter filios Israël, nec eis cum ceteris data possessio est.
Numbers 26 63 Hic est numerus filiorum Israël, qui descripti sunt a Moyse et Eleazaro sacerdote, in campestribus Moab supra Jordanem contra Jericho :
Numbers 26 64 inter quos, nullus fuit eorum qui ante numerati sunt a Moyse et Aaron in deserto Sinai :
Numbers 26 65 prædixerat enim Dominus quod omnes morerentur in solitudine. Nullusque remansit ex eis, nisi Caleb filius Jephone, et Josue filius Nun.
Numbers 27 1 Accesserunt autem filiæ Salphaad, filii Hepher, filii Galaad, filii Machir, filii Manasse, qui fuit filius Joseph : quarum sunt nomina, Maala, et Noa, et Hegla, et Melcha, et Thersa.
Numbers 27 2 Steteruntque coram Moyse et Eleazaro sacerdote et cunctis principibus populi ad ostium tabernaculi fœderis, atque dixerunt :
Numbers 27 3 Pater noster mortuus est in deserto, nec fuit in seditione, quæ concitata est contra Dominum sub Core, sed in peccato suo mortuus est : hic non habuit mares filios. Cur tollitur nomen illius de familia sua, quia non habuit filium ? date nobis possessionem inter cognatos patris nostri.
Numbers 27 4 Retulitque Moyses causam earum ad judicium Domini.
Numbers 27 5 Qui dixit ad eum :
Numbers 27 6 Justam rem postulant filiæ Salphaad : da eis possessionem inter cognatos patris sui, et ei in hæreditatem succedant.
Numbers 27 7 Ad filios autem Israël loqueris hæc :
Numbers 27 8 Homo cum mortuus fuerit absque filio, ad filiam ejus transibit hæreditas.
Numbers 27 9 Si filiam non habuerit, habebit successores fratres suos.
Numbers 27 10 Quod si et fratres non fuerint, dabitis hæreditatem fratribus patris ejus.
Numbers 27 11 Sin autem nec patruos habuerit, dabitur hæreditas his qui ei proximi sunt. Eritque hoc filiis Israël sanctum lege perpetua, sicut præcepit Dominus Moysi.
Numbers 27 12 Dixit quoque Dominus ad Moysen : Ascende in montem istum Abarim, et contemplare inde terram, quam daturus sum filiis Israël.
Numbers 27 13 Cumque videris eam, ibis et tu ad populum tuum, sicut ivit frater tuus Aaron :
Numbers 27 14 quia offendistis me in deserto Sin in contradictione multitudinis, nec sanctificare me voluistis coram ea super aquas. Hæ sunt aquæ contradictionis in Cades deserti Sin.
Numbers 27 15 Cui respondit Moyses :
Numbers 27 16 Provideat Dominus Deus spirituum omnis carnis hominem, qui sit super multitudinem hanc :
Numbers 27 17 et possit exire et intrare ante eos, et educere eos vel introducere : ne sit populus Domini sicut oves absque pastore.
Numbers 27 18 Dixitque Dominus ad eum : Tolle Josue filium Nun, virum in quo est spiritus, et pone manum tuam super eum.
Numbers 27 19 Qui stabit coram Eleazaro sacerdote et omni multitudine :
Numbers 27 20 et dabis ei præcepta cunctis videntibus, et partem gloriæ tuæ, ut audiat eum omnis synagoga filiorum Israël.
Numbers 27 21 Pro hoc, si quid agendum erit, Eleazar sacerdos consulet Dominum. Ad verbum ejus egredietur et ingredietur ipse, et omnes filii Israël cum eo, et cetera multitudo.
Numbers 27 22 Fecit Moyses ut præceperat Dominus : cumque tulisset Josue, statuit eum coram Eleazaro sacerdote et omni frequentia populi.
Numbers 27 23 Et impositis capiti ejus manibus, cuncta replicavit quæ mandaverat Dominus.
Numbers 28 1 Dixit quoque Dominus ad Moysen :
Numbers 28 2 Præcipe filiis Israël, et dices ad eos : Oblationem meam et panes, et incensum odoris suavissimi offerte per tempora sua.
Numbers 28 3 Hæc sunt sacrificia quæ offerre debetis : agnos anniculos immaculatos duos quotidie in holocaustum sempiternum :
Numbers 28 4 unum offeretis mane, et alterum ad vesperum :
Numbers 28 5 decimam partem ephi similæ, quæ conspersa sit oleo purissimo, et habeat quartam partem hin.
Numbers 28 6 Holocaustum juge est quod obtulistis in monte Sinai in odorem suavissimum incensi Domini.
Numbers 28 7 Et libabitis vini quartam partem hin per agnos singulos in sanctuario Domini.
Numbers 28 8 Alterumque agnum similiter offeretis ad vesperam juxta omnem ritum sacrificii matutini, et libamentorum ejus, oblationem suavissimi odoris Domino.
Numbers 28 9 Die autem sabbati offeretis duos agnos anniculos immaculatos, et duas decimas similæ oleo conspersæ in sacrificio, et liba :
Numbers 28 10 quæ rite funduntur per singula sabbata in holocaustum sempiternum.
Numbers 28 11 In calendis autem offeretis holocaustum Domino, vitulos de armento duos, arietem unum, agnos anniculos septem immaculatos,
Numbers 28 12 et tres decimas similæ oleo conspersæ in sacrificio per singulos vitulos : et duas decimas similæ oleo conspersæ per singulos arietes :
Numbers 28 13 et decimam decimæ similæ ex oleo in sacrificio per agnos singulos : holocaustum suavissimi odoris atque incensi est Domino.
Numbers 28 14 Libamenta autem vini, quæ per singulas fundenda sunt victimas, ista erunt : media pars hin per singulos vitulos, tertia per arietem, quarta per agnum. Hoc erit holocaustum per omnes menses, qui sibi anno vertente succedunt.
Numbers 28 15 Hircus quoque offeretur Domino pro peccatis in holocaustum sempiternum cum libamentis suis.
Numbers 28 16 Mense autem primo, quartadecima die mensis, Phase Domini erit,
Numbers 28 17 et quintadecima die solemnitas : septem diebus vescentur azymis.
Numbers 28 18 Quarum dies prima venerabilis et sancta erit : omne opus servile non facietis in ea.
Numbers 28 19 Offeretisque incensum holocaustum Domino, vitulos de armento duos, arietem unum, agnos anniculos immaculatos septem :
Numbers 28 20 et sacrificia singulorum ex simila quæ conspersa sit oleo, tres decimas per singulos vitulos, et duas decimas per arietem,
Numbers 28 21 et decimam decimæ per agnos singulos, id est, per septem agnos.
Numbers 28 22 Et hircum pro peccato unum, ut expietur pro vobis,
Numbers 28 23 præter holocaustum matutinum, quod semper offeretis.
Numbers 28 24 Ita facietis per singulos dies septem dierum in fomitem ignis, et in odorem suavissimum Domino, qui surget de holocausto, et de libationibus singulorum.
Numbers 28 25 Dies quoque septimus celeberrimus et sanctus erit vobis : omne opus servile non facietis in eo.
Numbers 28 26 Dies etiam primitivorum, quando offeretis novas fruges Domino, expletis hebdomadibus, venerabilis et sancta erit : omne opus servile non facietis in ea.
Numbers 28 27 Offeretisque holocaustum in odorem suavissimum Domino, vitulos de armento duos, arietem unum, et agnos anniculos immaculatos septem :
Numbers 28 28 atque in sacrificiis eorum, similæ oleo conspersæ tres decimas per singulos vitulos, per arietes duas,
Numbers 28 29 per agnos decimam decimæ, qui simul sunt agni septem. Hircum quoque,
Numbers 28 30 qui mactatur pro expiatione : præter holocaustum sempiternum et liba ejus.
Numbers 28 31 Immaculata offeretis omnia cum libationibus suis.
Numbers 29 1 Mensis etiam septimi prima dies venerabilis et sancta erit vobis. Omne opus servile non facietis in ea, quia dies clangoris est et tubarum.
Numbers 29 2 Offeretisque holocaustum in odorem suavissimum Domino, vitulum de armento unum, arietem unum, et agnos anniculos immaculatos septem :
Numbers 29 3 et in sacrificiis eorum, similæ oleo conspersæ tres decimas per singulos vitulos, duas decimas per arietem,
Numbers 29 4 unam decimam per agnum, qui simul sunt agni septem :
Numbers 29 5 et hircum pro peccato, qui offertur in expiationem populi,
Numbers 29 6 præter holocaustum calendarum cum sacrificiis suis, et holocaustum sempiternum cum libationibus solitis : eisdem cæremoniis offeretis in odorem suavissimum incensum Domino.
Numbers 29 7 Decima quoque dies mensis hujus septimi erit vobis sancta atque venerabilis, et affligetis animas vestras : omne opus servile non facietis in ea.
Numbers 29 8 Offeretisque holocaustum Domino in odorem suavissimum, vitulum de armento unum, arietem unum, agnos anniculos immaculatos septem :
Numbers 29 9 et in sacrificiis eorum similæ oleo conspersæ tres decimas per singulos vitulos, duas decimas per arietem,
Numbers 29 10 decimam decimæ per agnos singulos, qui sunt simul agni septem :
Numbers 29 11 et hircum pro peccato, absque his quæ offerri pro delicto solent in expiationem, et holocaustum sempiternum, cum sacrificio et libaminibus eorum.
Numbers 29 12 Quintadecima vero die mensis septimi, quæ vobis sancta erit atque venerabilis, omne opus servile non facietis in ea, sed celebrabitis solemnitatem Domino septem diebus.
Numbers 29 13 Offeretisque holocaustum in odorem suavissimum Domino, vitulos de armento tredecim, arietes duos, agnos anniculos immaculatos quatuordecim :
Numbers 29 14 et in libamentis eorum, similæ oleo conspersæ tres decimas per vitulos singulos, qui sunt simul vituli tredecim, et duas decimas arieti uno, id est, simul arietibus duobus,
Numbers 29 15 et decimam decimæ agnis singulis, qui sunt simul agni quatuordecim :
Numbers 29 16 et hircum pro peccato, absque holocausto sempiterno, et sacrificio, et libamine ejus.
Numbers 29 17 In die altero offeretis vitulos de armento duodecim, arietes duos, agnos anniculos immaculatos quatuordecim :
Numbers 29 18 sacrificiaque et libamina singulorum, per vitulos, et arietes, et agnos rite celebrabitis :
Numbers 29 19 et hircum pro peccato, absque holocausto sempiterno, sacrificioque et libamine ejus.
Numbers 29 20 Die tertio offeretis vitulos undecim, arietes duos, agnos anniculos immaculatos quatuordecim :
Numbers 29 21 sacrificiaque et libamina singulorum, per vitulos, et arietes, et agnos rite celebrabitis :
Numbers 29 22 et hircum pro peccato, absque holocausto sempiterno, sacrificioque et libamine ejus.
Numbers 29 23 Die quarto offeretis vitulos decem, arietes duos, agnos anniculos immaculatos quatuordecim :
Numbers 29 24 sacrificiaque et libamina singulorum, per vitulos, et arietes, et agnos rite celebrabitis :
Numbers 29 25 et hircum pro peccato, absque holocausto sempiterno, sacrificioque ejus et libamine.
Numbers 29 26 Die quinto offeretis vitulos novem, arietes duos, agnos anniculos immaculatos quatuordecim :
Numbers 29 27 sacrificiaque et libamina singulorum, per vitulos, et arietes, et agnos rite celebrabitis :
Numbers 29 28 et hircum pro peccato, absque holocausto sempiterno, sacrificioque ejus et libamine.
Numbers 29 29 Die sexto offeretis vitulos octo, arietes duos, agnos anniculos immaculatos quatuordecim :
Numbers 29 30 sacrificiaque et libamina singulorum, per vitulos, et arietes, et agnos rite celebrabitis :
Numbers 29 31 et hircum pro peccato, absque holocausto sempiterno, sacrificioque ejus et libamine.
Numbers 29 32 Die septimo offeretis vitulos septem, et arietes duos, agnos anniculos immaculatos quatuordecim :
Numbers 29 33 sacrificiaque et libamina singulorum, per vitulos, et arietes, et agnos rite celebrabitis :
Numbers 29 34 et hircum pro peccato, absque holocausto sempiterno, sacrificioque ejus et libamine.
Numbers 29 35 Die octavo, qui est celeberrimus, omne opus servile non facietis,
Numbers 29 36 offerentes holocaustum in odorem suavissimum Domino, vitulum unum, arietem unum, agnos anniculos immaculatos septem :
Numbers 29 37 sacrificiaque et libamina singulorum, per vitulos, et arietes, et agnos rite celebrabitis :
Numbers 29 38 et hircum pro peccato, absque holocausto sempiterno, sacrificioque ejus et libamine.
Numbers 29 39 Hæc offeretis Domino in solemnitatibus vestris : præter vota et oblationes spontaneas in holocausto, in sacrificio, in libamine, et in hostiis pacificis.
Numbers 30 1 Narravitque Moyses filiis Israël omnia quæ ei Dominus imperarat.
Numbers 30 2 Et locutus est ad principes tribuum filiorum Israël : Iste est sermo quem præcepit Dominus :
Numbers 30 3 Si quis virorum votum Domino voverit, aut se constrinxerit juramento : non faciet irritum verbum suum, sed omne quod promisit, implebit.
Numbers 30 4 Mulier si quippiam voverit, et se constrinxerit juramento, quæ est in domo patris sui, et in ætate adhuc puellari : si cognoverit pater votum quod pollicita est, et juramentum quo obligavit animam suam, et tacuerit, voti rea erit :
Numbers 30 5 quidquid pollicita est, et juravit, opere complebit.
Numbers 30 6 Sin autem statim ut audierit, contradixerit pater : et vota et juramenta ejus irrita erunt, nec obnoxia tenebitur sponsioni, eo quod contradixerit pater.
Numbers 30 7 Si maritum habuerit, et voverit aliquid, et semel de ore ejus verbum egrediens animam ejus obligaverit juramento :
Numbers 30 8 quo die audierit vir, et non contradixerit, voti rea erit, reddetque quodcumque promiserat.
Numbers 30 9 Sin autem audiens statim contradixerit, et irritas fecerit pollicitationes ejus, verbaque quibus obstrinxerat animam suam, propitius erit ei Dominus.
Numbers 30 10 Vidua et repudiata quidquid voverint, reddent.
Numbers 30 11 Uxor in domo viri cum se voto constrinxerit et juramento,
Numbers 30 12 si audierit vir, et tacuerit, nec contradixerit sponsioni, reddet quodcumque promiserat.
Numbers 30 13 Sin autem extemplo contradixerit, non tenebitur promissionis rea : quia maritus contradixit, et Dominus ei propitius erit.
Numbers 30 14 Si voverit, et juramento se constrinxerit, ut per jejunium, vel ceterarum rerum abstinentiam affligat animam suam, in arbitrio viri erit ut faciat, sive non faciat.
Numbers 30 15 Quod si audiens vir tacuerit, et in alteram diem distulerit sententiam, quidquid voverat atque promiserat, reddet : quia statim ut audivit, tacuit.
Numbers 30 16 Sin autem contradixerit postquam rescivit, portabit ipse iniquitatem ejus.
Numbers 30 17 Istæ sunt leges, quas constituit Dominus Moysi inter virum et uxorem, inter patrem et filiam, quæ in puellari adhuc ætate est, vel quæ manet in parentis domo.
Numbers 31 1 Locutusque est Dominus ad Moysen, dicens :
Numbers 31 2 Ulciscere prius filios Israël de Madianitis, et sic colligeris ad populum tuum.
Numbers 31 3 Statimque Moyses : Armate, inquit, ex vobis viros ad pugnam, qui possint ultionem Domini expetere de Madianitis.
Numbers 31 4 Mille viri de singulis tribubus eligantur ex Israël qui mittantur ad bellum.
Numbers 31 5 Dederuntque millenos de singulis tribubus, id est, duodecim millia expeditorum ad pugnam :
Numbers 31 6 quos misit Moyses cum Phinees filio Eleazari sacerdotis, vasa quoque sancta, et tubas ad clangendum tradidit ei.
Numbers 31 7 Cumque pugnassent contra Madianitas atque vicissent, omnes mares occiderunt,
Numbers 31 8 et reges eorum, Evi, et Recem, et Sur, et Hur, et Rebe, quinque principes gentis : Balaam quoque filium Beor interfecerunt gladio.
Numbers 31 9 Ceperuntque mulieres eorum, et parvulos, omniaque pecora, et cunctam supellectilem : quidquid habere potuerant depopulati sunt :
Numbers 31 10 tam urbes quam viculos et castella flamma consumpsit.
Numbers 31 11 Et tulerunt prædam, et universa quæ ceperant tam ex hominibus quam ex jumentis,
Numbers 31 12 et adduxerunt ad Moysen, et Eleazarum sacerdotem, et ad omnem multitudinem filiorum Israël : reliqua autem utensilia portaverunt ad castra in campestribus Moab juxta Jordanem contra Jericho.
Numbers 31 13 Egressi sunt autem Moyses et Eleazar sacerdos, et omnes principes synagogæ, in occursum eorum extra castra.
Numbers 31 14 Iratusque Moyses principibus exercitus, tribunis, et centurionibus qui venerant de bello,
Numbers 31 15 ait : Cur feminas reservastis ?
Numbers 31 16 nonne istæ sunt, quæ deceperunt filios Israël ad suggestionem Balaam, et prævaricari vos fecerunt in Domino super peccato Phogor, unde et percussus est populus ?
Numbers 31 17 ergo cunctos interficite quidquid est generis masculinis, etiam in parvulis : et mulieres, quæ noverunt viros in coitu, jugulate :
Numbers 31 18 puellas autem et omnes feminas virgines reservate vobis :
Numbers 31 19 et manete extra castra septem diebus. Qui occiderit hominem, vel occisum tetigerit, lustrabitur die tertio et septimo.
Numbers 31 20 Et de omni præda, sive vestimentum fuerit, sive vas, et aliquid in utensilia præparatum, de caprarum pellibus, et pilis, et ligno, expiabitur.
Numbers 31 21 Eleazar quoque sacerdos ad viros exercitus, qui pugnaverunt, sic locutus est : Hoc est præceptum legis, quod mandavit Dominus Moysi :
Numbers 31 22 aurum, et argentum, et æs, et ferrum, et plumbum, et stannum,
Numbers 31 23 et omne, quod potest transire per flammas, igne purgabitur : quidquid autem ignem non potest sustinere, aqua expiationis sanctificabitur :
Numbers 31 24 et lavabitis vestimenta vestra die septimo, et purificati postea castra intrabitis.
Numbers 31 25 Dixit quoque Dominus ad Moysen :
Numbers 31 26 Tollite summam eorum quæ capta sunt, ab homine usque ad pecus, tu et Eleazar sacerdos et principes vulgi :
Numbers 31 27 dividesque ex æquo prædam inter eos qui pugnaverunt egressique sunt ad bellum, et inter omnem reliquam multitudinem.
Numbers 31 28 Et separabis partem Domino ab his qui pugnaverunt et fuerunt in bello, unam animam de quingentis, tam ex hominibus quam ex bobus et asinis et ovibus,
Numbers 31 29 et dabis eam Eleazaro sacerdoti, quia primitiæ Domini sunt.
Numbers 31 30 Ex media quoque parte filiorum Israël accipies quinquagesimum caput hominum, et boum, et asinorum, et ovium, cunctorum animantium, et dabis ea Levitis, qui excubant in custodiis tabernaculi Domini.
Numbers 31 31 Feceruntque Moyses et Eleazar sicut præceperat Dominus.
Numbers 31 32 Fuit autem præda, quam exercitus ceperat, ovium sexcenta septuaginta quinque millia,
Numbers 31 33 boum septuaginta duo millia,
Numbers 31 34 asinorum sexaginta millia et mille :
Numbers 31 35 animæ hominum sexus feminei, quæ non cognoverant viros, triginta duo millia.
Numbers 31 36 Dataque est media pars his qui in prælio fuerant, ovium trecenta triginta septem millia quingentæ :
Numbers 31 37 e quibus in partem Domini supputatæ sunt oves sexcentæ septuaginta quinque :
Numbers 31 38 et de bobus triginta sex millibus, boves septuaginta et duo :
Numbers 31 39 de asinis triginta millibus quingentis, asini sexaginta unus :
Numbers 31 40 de animabus hominum sedecim millibus, cesserunt in partem Domini triginta duæ animæ.
Numbers 31 41 Tradiditque Moyses numerum primitiarum Domini Eleazaro sacerdoti, sicut fuerat ei imperatum,
Numbers 31 42 ex media parte filiorum Israël, quam separaverat his qui in prælio fuerant.
Numbers 31 43 De media vero parte, quæ contigerat reliquæ multitudini, id est, de ovibus trecentis triginta septem millibus quingentis,
Numbers 31 44 et de bobus triginta sex millibus,
Numbers 31 45 et de asinis triginta millibus quingentis,
Numbers 31 46 et de hominibus sedecim millibus,
Numbers 31 47 tulit Moyses quinquagesimum caput, et dedit Levitis, qui excubabant in tabernaculo Domini, sicut præceperat Dominus.
Numbers 31 48 Cumque accessissent principes exercitus ad Moysen, et tribuni, centurionesque, dixerunt :
Numbers 31 49 Nos servi tui recensuimus numerum pugnatorum, quos habuimus sub manu nostra : et ne unus quidem defuit.
Numbers 31 50 Ob hanc causam offerimus in donariis Domini singuli quod in præda auri potuimus invenire, periscelides et armillas, annulos et dextralia, ac murænulas, ut depreceris pro nobis Dominum.
Numbers 31 51 Susceperuntque Moyses et Eleazar sacerdos omne aurum in diversis speciebus,
Numbers 31 52 pondo sedecim millia septingentos quinquaginta siclos, a tribunis et centurionibus.
Numbers 31 53 Unusquisque enim quod in præda rapuerat, suum erat.
Numbers 31 54 Et susceptum intulerunt in tabernaculum testimonii, in monimentum filiorum Israël coram Domino.
Numbers 32 1 Filii autem Ruben et Gad habebant pecora multa, et erat illis in jumentis infinita substantia. Cumque vidissent Jazer et Galaad aptas animalibus alendis terras,
Numbers 32 2 venerunt ad Moysen, et ad Elezarum sacerdotem, et principes multitudinis, atque dixerunt :
Numbers 32 3 Ataroth, et Dibon, et Jazer, et Nemra, Hesebon, et Eleale, et Saban, et Nebo, et Beon,
Numbers 32 4 terra, quam percussit Dominus in conspectu filiorum Israël, regio uberrima est ad pastum animalium : et nos servi tui habemus jumenta plurima,
Numbers 32 5 precamurque si invenimus gratiam coram te, ut des nobis famulis tuis eam in possessionem, nec facias nos transire Jordanem.
Numbers 32 6 Quibus respondit Moyses : Numquid fratres vestri ibunt ad pugnam, et vos hic sedebitis ?
Numbers 32 7 cur subvertitis mentes filiorum Israël, ne transire audeant in locum, quem eis daturus est Dominus ?
Numbers 32 8 Nonne ita egerunt patres vestri, quando misi de Cadesbarne ad explorandam terram ?
Numbers 32 9 cumque venissent usque ad Vallem botri, lustrata omni regione, subverterunt cor filiorum Israël, ut non intrarent fines, quos eis Dominus dedit.
Numbers 32 10 Qui iratus juravit, dicens :
Numbers 32 11 Si videbunt homines isti, qui ascenderunt ex Ægypto a viginti annis et supra, terram, quam sub juramento pollicitus sum Abraham, Isaac, et Jacob : et noluerunt sequi me,
Numbers 32 12 præter Caleb filium Jephone Cenezæum, et Josue filium Nun : isti impleverunt voluntatem meam.
Numbers 32 13 Iratusque Dominus adversum Israël, circumduxit eum per desertum quadraginta annis, donec consumeretur universa generatio, quæ fecerat malum in conspectu ejus.
Numbers 32 14 Et ecce, inquit, vos surrexistis pro patribus vestris, incrementa et alumni hominum peccatorum, ut augeretis furorem Domini contra Israël.
Numbers 32 15 Quod si nolueritis sequi eum, in solitudine populum derelinquet, et vos causa eritis necis omnium.
Numbers 32 16 At illi prope accedentes, dixerunt : Caulas ovium fabricabimus, et stabula jumentorum, parvulis quoque nostris urbes munitas :
Numbers 32 17 nos autem ipsi armati et accincti pergemus ad prælium ante filios Israël, donec introducamus eos ad loca sua. Parvuli nostri, et quidquid habere possumus, erunt in urbibus muratis, propter habitatorum insidias.
Numbers 32 18 Non revertemur in domos nostras, usque dum possideant filii Israël hæreditatem suam :
Numbers 32 19 nec quidquam quæremus trans Jordanem, quia jam habemus nostram possessionem in orientali ejus plaga.
Numbers 32 20 Quibus Moyses ait : Si facitis quod promittitis, expediti pergite coram Domino ad pugnam :
Numbers 32 21 et omnis vir bellator armatus Jordanem transeat, donec subvertat Dominus inimicos suos,
Numbers 32 22 et subjiciatur ei omnis terra : tunc eritis inculpabiles apud Dominum et apud Israël, et obtinebitis regiones, quas vultis, coram Domino.
Numbers 32 23 Sin autem quod dicitis, non feceritis, nulli dubium est quin peccetis in Deum : et scitote quoniam peccatum vestrum apprehendet vos.
Numbers 32 24 Ædificate ergo urbes parvulis vestris, et caulas, et stabula ovibus ac jumentis : et quod polliciti estis, implete.
Numbers 32 25 Dixeruntque filii Gad et Ruben ad Moysen : Servi tui sumus : faciemus quod jubet dominus noster.
Numbers 32 26 Parvulos nostros, et mulieres, et pecora, ac jumenta relinquemus in urbibus Galaad :
Numbers 32 27 nos autem famuli tui omnes expediti pergemus ad bellum, sicut tu, domine, loqueris.
Numbers 32 28 Præcepit ergo Moyses Eleazaro sacerdoti, et Josue filio Nun, et principibus familiarum per tribus Israël, et dixit ad eos :
Numbers 32 29 Si transierint filii Gad et filii Ruben vobiscum Jordanem omnes armati ad bellum coram Domino, et vobis fuerit terra subjecta, date eis Galaad in possessionem.
Numbers 32 30 Sin autem noluerint transire armati vobiscum in terram Chanaan, inter vos habitandi accipiant loca.
Numbers 32 31 Responderuntque filii Gad et filii Ruben : Sicut locutus est Dominus servis suis, ita faciemus :
Numbers 32 32 ipsi armati pergemus coram Domino in terram Chanaan, et possessionem jam suscepisse nos confitemur trans Jordanem.
Numbers 32 33 Dedit itaque Moyses filiis Gad et Ruben, et dimidiæ tribui Manasse filii Joseph, regnum Sehon regis Amorrhæi, et regnum Og regis Basan, et terram eorum cum urbibus suis per circuitum.
Numbers 32 34 Igitur exstruxerunt filii Gad, Dibon, et Ataroth, et Aroër,
Numbers 32 35 et Etroth, et Sophan, et Jazer, et Jegbaa,
Numbers 32 36 et Bethnemra, et Betharan, urbes munitas, et caulas pecoribus suis.
Numbers 32 37 Filii vero Ruben ædificaverunt Hesebon, et Eleale, et Cariathaim,
Numbers 32 38 et Nabo, et Baalmeon versis nominibus, Sabama quoque : imponentes vocabula urbibus, quas exstruxerunt.
Numbers 32 39 Porro filii Machir filii Manasse, perrexerunt in Galaad, et vastaverunt eam interfecto Amorrhæo habitatore ejus.
Numbers 32 40 Dedit ergo Moyses terram Galaad Machir filio Manasse, qui habitavit in ea.
Numbers 32 41 Jair autem filius Manasse abiit, et occupavit vicos ejus, quos appellavit Havoth Jair, id est, Villas Jair.
Numbers 32 42 Nobe quoque perrexit, et apprehendit Chanath cum viculis suis : vocavitque eam ex nomine suo Nobe.
Numbers 33 1 Hæ sunt mansiones filiorum Israël, qui egressi sunt de Ægypto per turmas suas in manu Moysi et Aaron,
Numbers 33 2 quas descripsit Moyses juxta castrorum loca, quæ Domini jussione mutabant.
Numbers 33 3 Profecti igitur de Ramesse mense primo, quintadecima die mensis primi, altera die Phase, filii Israël in manu excelsa, videntibus cunctis Ægyptiis,
Numbers 33 4 et sepelientibus primogenitos, quos percusserat Dominus (nam et in diis eorum exercuerat ultionem),
Numbers 33 5 castrametati sunt in Soccoth.
Numbers 33 6 Et de Soccoth venerunt in Etham, quæ est in extremis finibus solitudinis.
Numbers 33 7 Inde egressi venerunt contra Phihahiroth, quæ respicit Beelsephon, et castrametati sunt ante Magdalum.
Numbers 33 8 Profectique de Phihahiroth, transierunt per medium mare in solitudinem : et ambulantes tribus diebus per desertum Etham, castrametati sunt in Mara.
Numbers 33 9 Profectique de Mara, venerunt in Elim, ubi erant duodecim fontes aquarum, et palmæ septuaginta : ibique castrametati sunt.
Numbers 33 10 Sed et inde egressi, fixerunt tentoria super mare Rubrum. Profectique de mari Rubro,
Numbers 33 11 castrametati sunt in deserto Sin.
Numbers 33 12 Unde egressi, venerunt in Daphca.
Numbers 33 13 Profectique de Daphca, castrametati sunt in Alus.
Numbers 33 14 Egressique de Alus, in Raphidim fixere tentoria, ubi populo defuit aqua ad bibendum.
Numbers 33 15 Profectique de Raphidim, castrametati sunt in deserto Sinai.
Numbers 33 16 Sed et de solitudine Sinai egressi, venerunt ad sepulchra concupiscentiæ.
Numbers 33 17 Profectique de sepulchris concupiscentiæ, castrametati sunt in Haseroth.
Numbers 33 18 Et de Haseroth venerunt in Rethma.
Numbers 33 19 Profectique de Rethma, castrametati sunt in Remmomphares.
Numbers 33 20 Unde egressi venerunt in Lebna.
Numbers 33 21 De Lebna castrametati sunt in Ressa.
Numbers 33 22 Egressique de Ressa, venerunt in Ceelatha.
Numbers 33 23 Unde profecti, castrametati sunt in monte Sepher.
Numbers 33 24 Egressi de monte Sepher, venerunt in Arada.
Numbers 33 25 Inde proficiscentes, castrametati sunt in Maceloth.
Numbers 33 26 Profectique de Maceloth, venerunt in Thahath.
Numbers 33 27 De Thahath, castrametati sunt in Thare.
Numbers 33 28 Unde egressi, fixere tentoria in Methca.
Numbers 33 29 Et de Methca, castrametati sunt in Hesmona.
Numbers 33 30 Profectique de Hesmona, venerunt in Moseroth.
Numbers 33 31 Et de Moseroth, castrametati sunt in Benejaacan.
Numbers 33 32 Profectique de Benejaacan, venerunt in montem Gadgad.
Numbers 33 33 Unde profecti, castrametati sunt in Jetebatha.
Numbers 33 34 Et de Jetebatha venerunt in Hebrona.
Numbers 33 35 Egressique de Hebrona, castrametati sunt in Asiongaber.
Numbers 33 36 Inde profecti, venerunt in desertum Sin, hæc est Cades.
Numbers 33 37 Egressique de Cades, castrametati sunt in monte Hor, in extremis finibus terræ Edom.
Numbers 33 38 Ascenditque Aaron sacerdos in montem Hor jubente Domino : et ibi mortuus est anno quadragesimo egressionis filiorum Israël ex Ægypto, mense quinto, prima die mensis,
Numbers 33 39 cum esset annorum centum viginti trium.
Numbers 33 40 Audivitque Chananæus rex Arad, qui habitabat ad meridiem, in terram Chanaan venisse filios Israël.
Numbers 33 41 Et profecti de monte Hor, castrametati sunt in Salmona.
Numbers 33 42 Unde egressi, venerunt in Phunon.
Numbers 33 43 Profectique de Phunon, castrametati sunt in Oboth.
Numbers 33 44 Et de Oboth venerunt in Ijeabarim, quæ est in finibus Moabitarum.
Numbers 33 45 Profectique de Ijeabarim, fixere tentoria in Dibongad.
Numbers 33 46 Unde egressi, castrametati sunt in Helmondeblathaim.
Numbers 33 47 Egressique de Helmondeblathaim, venerunt ad montes Abarim contra Nabo.
Numbers 33 48 Profectique de montibus Abarim, transierunt ad campestria Moab, supra Jordanem, contra Jericho.
Numbers 33 49 Ibique castrametati sunt de Bethsimoth usque ad Abelsatim in planioribus locis Moabitarum.
Numbers 33 50 Ubi locutus est Dominus ad Moysen :
Numbers 33 51 Præcipe filiis Israël, et dic ad eos : Quando transieritis Jordanem, intrantes terram Chanaan,
Numbers 33 52 disperdite cunctos habitatores terræ illius : confringite titulos, et statuas comminuite, atque omnia excelsa vastate,
Numbers 33 53 mundantes terram, et habitantes in ea. Ego enim dedi vobis illam in possessionem,
Numbers 33 54 quam dividetis vobis sorte. Pluribus dabitis latiorem, et paucis angustiorem. Singulis ut sors ceciderit, ita tribuetur hæreditas. Per tribus et familias possessio dividetur.
Numbers 33 55 Sin autem nolueritis interficere habitatores terræ : qui remanserint, erunt vobis quasi clavi in oculis, et lanceæ in lateribus, et adversabuntur vobis in terra habitationis vestræ :
Numbers 33 56 et quidquid illis cogitaveram facere, vobis faciam.
Numbers 34 1 Locutusque est Dominus ad Moysen, dicens :
Numbers 34 2 Præcipe filiis Israël, et dices ad eos : Cum ingressi fueritis terram Chanaan, et in possessionem vobis sorte ceciderit, his finibus terminabitur.
Numbers 34 3 Pars meridiana incipiet a solitudine Sin, quæ est juxta Edom : et habebit terminos contra orientem mare salsissimum.
Numbers 34 4 Qui circuibunt australem plagam per ascensum Scorpionis, ita ut transeant in Senna, et perveniant a meridie usque ad Cadesbarne, unde egredientur confinia ad villam nomine Adar, et tendent usque ad Asemona.
Numbers 34 5 Ibitque per gyrum terminus ab Asemona usque ad torrentem Ægypti, et maris magni littore finietur.
Numbers 34 6 Plaga autem occidentalis a mari magno incipiet, et ipso fine claudetur.
Numbers 34 7 Porro ad septentrionalem plagam a mari magno termini incipient, pervenientes usque ad montem altissimum,
Numbers 34 8 a quo venient in Emath usque ad terminos Sedada :
Numbers 34 9 ibuntque confinia usque ad Zephrona, et villam Enan. Hi erunt termini in parte aquilonis.
Numbers 34 10 Inde metabuntur fines contra orientalem plagam de villa Enan usque Sephama,
Numbers 34 11 et de Sephama descendent termini in Rebla contra fontem Daphnim : inde pervenient contra orientem ad mare Cenereth,
Numbers 34 12 et tendent usque ad Jordanem, et ad ultimum salsissimo claudentur mari. Hanc habebitis terram per fines suos in circuitu.
Numbers 34 13 Præcepitque Moyses filiis Israël, dicens : Hæc erit terra, quam possidebitis sorte, et quam jussit Dominus dari novem tribubus, et dimidiæ tribui.
Numbers 34 14 Tribus enim filiorum Ruben per familias suas, et tribus filiorum Gad juxta cognationum numerum, media quoque tribus Manasse,
Numbers 34 15 id est, duæ semis tribus, acceperunt partem suam trans Jordanem contra Jericho ad orientalem plagam.
Numbers 34 16 Et ait Dominus ad Moysen :
Numbers 34 17 Hæc sunt nomina virorum qui terram vobis divident, Eleazar sacerdos, et Josue filius Nun,
Numbers 34 18 et singuli principes de tribubus singulis,
Numbers 34 19 quorum ista sunt vocabula. De tribu Juda, Caleb filius Jephone.
Numbers 34 20 De tribu Simeon, Samuel filius Ammiud.
Numbers 34 21 De tribu Benjamin, Elidad filius Chaselon.
Numbers 34 22 De tribu filiorum Dan, Bocci filius Jogli.
Numbers 34 23 Filiorum Joseph de tribu Manasse, Hanniel filius Ephod.
Numbers 34 24 De tribu Ephraim, Camuel filius Sephthan.
Numbers 34 25 De tribu Zabulon, Elisaphan filius Pharnach.
Numbers 34 26 De tribu Issachar, dux Phaltiel filius Ozan.
Numbers 34 27 De tribu Aser, Ahiud filius Salomi.
Numbers 34 28 De tribu Nephthali, Phedaël filius Ammiud.
Numbers 34 29 Hi sunt, quibus præcepit Dominus ut dividerent filiis Israël terram Chanaan.
Numbers 35 1 Hæc quoque locutus est Dominus ad Moysen in campes tribus Moab supra Jordanem, contra Jericho :
Numbers 35 2 Præcipe filiis Israël ut dent Levitis de possessionibus suis
Numbers 35 3 urbes ad habitandum, et suburbana earum per circuitum : ut ipsi in oppidis maneant, et suburbana sint pecoribus ac jumentis :
Numbers 35 4 quæ a muris civitatum forinsecus, per circuitum, mille passuum spatio tendentur.
Numbers 35 5 Contra orientem duo millia erunt cubiti, et contra meridiem similiter erunt duo millia : ad mare quoque, quod respicit ad occidentem, eadem mensura erit, et septentrionalis plaga æquali termino finietur, eruntque urbes in medio, et foris suburbana.
Numbers 35 6 De ipsis autem oppidis, quæ Levitis dabitis, sex erunt in fugitivorum auxilia separata, ut fugiat ad ea qui fuderit sanguinem : et exceptis his, alia quadraginta duo oppida,
Numbers 35 7 id est, simul quadraginta octo cum suburbanis suis.
Numbers 35 8 Ipsæque urbes, quæ dabuntur de possessionibus filiorum Israël, ab his qui plus habent, plures auferentur : et qui minus, pauciores : singuli juxta mensuram hæreditatis suæ dabunt oppida Levitis.
Numbers 35 9 Ait Dominus ad Moysen :
Numbers 35 10 Loquere filiis Israël, et dices ad eos : Quando transgressi fueritis Jordanem in terram Chanaan,
Numbers 35 11 decernite quæ urbes esse debeant in præsidia fugitivorum, qui nolentes sanguinem fuderint :
Numbers 35 12 in quibus cum fuerit profugus, cognatus occisi non poterit eum occidere, donec stet in conspectu multitudinis, et causa illius judicetur.
Numbers 35 13 De ipsis autem urbibus, quæ ad fugitivorum subsidia separantur,
Numbers 35 14 tres erunt trans Jordanem, et tres in terra Chanaan,
Numbers 35 15 tam filiis Israël quam advenis atque peregrinis, ut confugiat ad eas qui nolens sanguinem fuderit.
Numbers 35 16 Si quis ferro percusserit, et mortuus fuerit qui percussus est, reus erit homicidii, et ipse morietur.
Numbers 35 17 Si lapidem jecerit, et ictus occubuerit, similiter punietur.
Numbers 35 18 Si ligno percussus interierit, percussoris sanguine vindicabitur.
Numbers 35 19 Propinquus occisi, homicidam interficiet : statim ut apprehenderit eum, interficiet.
Numbers 35 20 Si per odium quis hominem impulerit, vel jecerit quippiam in eum per insidias :
Numbers 35 21 aut cum esset inimicus, manu percusserit, et ille mortuus fuerit : percussor homicidii reus erit : cognatus occisi statim ut invenerit eum, jugulabit.
Numbers 35 22 Quod si fortuitu, et absque odio
Numbers 35 23 et inimicitiis quidquam horum fecerit,
Numbers 35 24 et hoc audiente populo fuerit comprobatum, atque inter percussorem et propinquum sanguinis quæstio ventilata :
Numbers 35 25 liberabitur innocens de ultoris manu, et reducetur per sententiam in urbem, ad quam confugerat, manebitque ibi, donec sacerdos magnus, qui oleo sancto unctus est, moriatur.
Numbers 35 26 Si interfector extra fines urbium, quæ exulibus deputatæ sunt,
Numbers 35 27 fuerit inventus, et percussus ab eo qui ultor est sanguinis : absque noxa erit qui eum occiderit.
Numbers 35 28 Debuerat enim profugus usque ad mortem pontificis in urbe residere. Postquam autem ille obierit, homicida revertetur in terram suam.
Numbers 35 29 Hæc sempiterna erunt, et legitima in cunctis habitationibus vestris.
Numbers 35 30 Homicida sub testibus punietur : ad unius testimonium nullus condemnabitur.
Numbers 35 31 Non accipietis pretium ab eo qui reus est sanguinis, statim et ipse morietur.
Numbers 35 32 Exules et profugi ante mortem pontificis nullo modo in urbes suas reverti poterunt,
Numbers 35 33 ne polluatis terram habitationis vestræ, quæ insontium cruore maculatur : nec aliter expiari potest, nisi per ejus sanguinem, qui alterius sanguinem fuderit.
Numbers 35 34 Atque ita emundabitur vestra possessio me commorante vobiscum. Ego enim sum Dominus qui habito inter filios Israël.
Numbers 36 1 Accesserunt autem et principes familiarum Galaad filii Machir filii Manasse, de stirpe filiorum Joseph : locutique sunt Moysi coram principibus Israël, atque dixerunt :
Numbers 36 2 Tibi domino nostro præcepit Dominus ut terram sorte divideres filiis Israël, et ut filiabus Salphaad fratris nostri dares possessionem debitam patri :
Numbers 36 3 quas si alterius tribus homines uxores acceperint, sequetur possessio sua, et translata ad aliam tribum, de nostra hæreditate minuetur.
Numbers 36 4 Atque ita fiet, ut cum jubilæus, id est, quinquagesimus annus remissionis advenerit, confundatur sortium distributio, et aliorum possessio ad alios transeat.
Numbers 36 5 Respondit Moyses filiis Israël et, Domino præcipiente, ait : Recte tribus filiorum Joseph locuta est.
Numbers 36 6 Et hæc lex super filiabus Salphaad a Domino promulgata est : nubant quibus volunt, tantum ut suæ tribus hominibus :
Numbers 36 7 ne commisceatur possessio filiorum Israël de tribu in tribum. Omnes enim viri ducent uxores de tribu et cognatione sua :
Numbers 36 8 et cunctæ feminæ de eadem tribu maritos accipient : ut hæreditas permaneat in familiis,
Numbers 36 9 nec sibi misceantur tribus, sed ita maneant
Numbers 36 10 ut a Domino separatæ sunt. Feceruntque filiæ Salphaad ut fuerat imperatum :
Numbers 36 11 et nupserunt Maala, et Thersa, et Hegla, et Melcha, et Noa, filiis patrui sui
Numbers 36 12 de familia Manasse, qui fuit filius Joseph : et possessio, quæ illis fuerat attributa, mansit in tribu et familia patris earum.
Numbers 36 13 Hæc sunt mandata atque judicia, quæ mandavit Dominus per manum Moysi ad filios Israël, in campestribus Moab supra Jordanem contra Jericho.
Deuteronomy 1 1 Hæc sunt verba quæ locutus est Moyses ad omnem Israël trans Jordanem in solitudine campestri, contra mare Rubrum, inter Pharan et Tophel et Laban et Haseroth, ubi auri est plurimum :
Deuteronomy 1 2 undecim diebus de Horeb per viam montis Seir usque ad Cadesbarne.
Deuteronomy 1 3 Quadragesimo anno, undecimo mense, prima die mensis, locutus est Moyses ad filios Israël omnia quæ præceperat illi Dominus, ut diceret eis,
Deuteronomy 1 4 postquam percussit Sehon regem Amorrhæorum, qui habitabat in Hesebon, et Og regem Basan, qui mansit in Astaroth, et in Edrai,
Deuteronomy 1 5 trans Jordanem in terra Moab. Cœpitque Moyses explanare legem, et dicere :
Deuteronomy 1 6 Dominus Deus noster locutus est ad nos in Horeb, dicens : Sufficit vobis quod in hoc monte mansistis :
Deuteronomy 1 7 revertimini, et venite ad montem Amorrhæorum, et ad cetera quæ ei proxima sunt campestria atque montana et humiliora loca contra meridiem, et juxta littus maris, terram Chananæorum, et Libani usque ad flumen magnum Euphraten.
Deuteronomy 1 8 En, inquit, tradidi vobis : ingredimini et possidete eam, super qua juravit Dominus patribus vestris Abraham, Isaac, et Jacob, ut daret illam eis, et semini eorum post eos.
Deuteronomy 1 9 Dixique vobis illo in tempore :
Deuteronomy 1 10 Non possum solus sustinere vos : quia Dominus Deus vester multiplicavit vos, et estis hodie sicut stellæ cæli, plurimi.
Deuteronomy 1 11 (Dominus Deus patrum vestrorum addat ad hunc numerum multa millia, et benedicat vobis sicut locutus est.)
Deuteronomy 1 12 Non valeo solus negotia vestra sustinere, et pondus ac jurgia.
Deuteronomy 1 13 Date ex vobis viros sapientes et gnaros, et quorum conversatio sit probata in tribubus vestris, ut ponam eos vobis principes.
Deuteronomy 1 14 Tunc respondistis mihi : Bona res est, quam vis facere.
Deuteronomy 1 15 Tulique de tribubus vestris viros sapientes et nobiles, et constitui eos principes, tribunos, et centuriones, et quinquagenarios ac decanos, qui docerent vos singula.
Deuteronomy 1 16 Præcepique eis, dicens : Audite illos, et quod justum est judicate : sive civis sit ille, sive peregrinus.
Deuteronomy 1 17 Nulla erit distantia personarum : ita parvum audietis ut magnum, nec accipietis cujusquam personam, quia Dei judicium est. Quod si difficile vobis visum aliquid fuerit, referte ad me, et ego audiam.
Deuteronomy 1 18 Præcepique omnia quæ facere deberetis.
Deuteronomy 1 19 Profecti autem de Horeb, transivimus per eremum terribilem et maximam, quam vidistis, per viam montis Amorrhæi, sicut præceperat Dominus Deus noster nobis. Cumque venissemus in Cadesbarne,
Deuteronomy 1 20 dixi vobis : Venistis ad montem Amorrhæi, quem Dominus Deus noster daturus est nobis :
Deuteronomy 1 21 vide terram, quam Dominus Deus tuus dat tibi : ascende et posside eam, sicut locutus est Dominus Deus noster patribus tuis : noli timere, nec quidquam paveas.
Deuteronomy 1 22 Et accessistis ad me omnes, atque dixistis : Mittamus viros qui considerent terram : et renuntient per quod iter debeamus ascendere, et ad quas pergere civitates.
Deuteronomy 1 23 Cumque mihi sermo placuisset, misi ex vobis duodecim viros, singulos de tribubus suis.
Deuteronomy 1 24 Qui cum perrexissent, et ascendissent in montana, venerunt usque ad Vallem botri : et considerata terra,
Deuteronomy 1 25 sumentes de fructibus ejus, ut ostenderent ubertatem, attulerunt ad nos, atque dixerunt : Bona est terra, quam Dominus Deus noster daturus est nobis.
Deuteronomy 1 26 Et noluistis ascendere, sed increduli ad sermonem Domini Dei nostri,
Deuteronomy 1 27 murmurastis in tabernaculis vestris, atque dixisitis : Odit nos Dominus, et idcirco eduxit nos de terra Ægypti, ut traderet nos in manu Amorrhæi, atque deleret.
Deuteronomy 1 28 Quo ascendemus ? nuntii terruerunt cor nostrum, dicentes : Maxima multitudo est, et nobis statura procerior ; urbes magnæ, et ad cælum usque munitæ : filios Enacim vidimus ibi.
Deuteronomy 1 29 Et dixi vobis : Nolite metuere, nec timeatis eos :
Deuteronomy 1 30 Dominus Deus, qui ductor est vester, pro vobis ipse pugnabit, sicut fecit in Ægypto cunctis videntibus.
Deuteronomy 1 31 Et in solitudine (ipse vidisti) portavit te Dominus Deus tuus, ut solet homo gestare parvulum filium suum, in omni via per quam ambulastis, donec veniretis ad locum istum.
Deuteronomy 1 32 Et nec sic quidem credidistis Domino Deo vestro,
Deuteronomy 1 33 qui præcessit vos in via, et metatus est locum in quo tentoria figere deberetis, nocte ostendens vobis iter per ignem, et die per columnam nubis.
Deuteronomy 1 34 Cumque audisset Dominus vocem sermonum vestrorum, iratus juravit, et ait :
Deuteronomy 1 35 Non videbit quispiam de hominibus generationis hujus pessimæ terram bonam, quam sub juramento pollicitus sum patribus vestris,
Deuteronomy 1 36 præter Caleb filium Jephone : ipse enim videbit eam, et ipsi dabo terram, quam calcavit, et filiis ejus, quia secutus est Dominum.
Deuteronomy 1 37 Nec miranda indignatio in populum, cum mihi quoque iratus Dominus propter vos dixerit : Nec tu ingredieris illuc :
Deuteronomy 1 38 sed Josue filius Nun minister tuus, ipse intrabit pro te. Hunc exhortare et robora, et ipse sorte terram dividet Israëli.
Deuteronomy 1 39 Parvuli vestri, de quibus dixistis quod captivi ducerentur, et filii qui hodie boni ac mali ignorant distantiam, ipsi ingredientur : et ipsis dabo terram, et possidebunt eam.
Deuteronomy 1 40 Vos autem revertimini, et abite in solitudinem per viam maris Rubri.
Deuteronomy 1 41 Et respondistis mihi : Peccavimus Domino : ascendemus et pugnabimus, sicut præcepit Dominus Deus noster. Cumque instructi armis pergeretis in montem,
Deuteronomy 1 42 ait mihi Dominus : Dic ad eos : Nolite ascendere, neque pugnetis : non enim sum vobiscum : ne cadatis coram inimicis vestris.
Deuteronomy 1 43 Locutus sum, et non audistis : sed adversantes imperio Domini, et tumentes superbia, ascendistis in montem.
Deuteronomy 1 44 Itaque egressus Amorrhæus, qui habitabat in montibus, et obviam veniens, persecutus est vos, sicut solent apes persequi : et cecidit de Seir usque Horma.
Deuteronomy 1 45 Cumque reversi ploraretis coram Domino, non audivit vos, nec voci vestræ voluit acquiescere.
Deuteronomy 1 46 Sedistis ergo in Cadesbarne multo tempore.
Deuteronomy 2 1 Profectique inde, venimus in solitudinem, quæ ducit ad mare Rubrum, sicut mihi dixerat Dominus : et circuivimus montem Seir longo tempore.
Deuteronomy 2 2 Dixitque Dominus ad me :
Deuteronomy 2 3 Sufficit vobis circuire montem istum : ite contra aquilonem :
Deuteronomy 2 4 et populo præcipe, dicens : Transibitis per terminos fratrum vestrorum filiorum Esau, qui habitant in Seir, et timebunt vos.
Deuteronomy 2 5 Videte ergo diligenter ne moveamini contra eos. Neque enim dabo vobis de terra eorum quantum potest unius pedis calcare vestigium, quia in possessionem Esau dedi montem Seir.
Deuteronomy 2 6 Cibos emetis ab eis pecunia, et comedetis : aquam emptam haurietis, et bibetis.
Deuteronomy 2 7 Dominus Deus tuus benedixit tibi in omni opere manuum tuarum : novit iter tuum, quomodo transieris solitudinem hanc magnam, per quadraginta annos habitans tecum Dominus Deus tuus, et nihil tibi defuit.
Deuteronomy 2 8 Cumque transissemus fratres nostros filios Esau, qui habitabant in Seir, per viam campestrem de Elath, et de Asiongaber, venimus ad iter quod ducit in desertum Moab.
Deuteronomy 2 9 Dixitque Dominus ad me : Non pugnes contra Moabitas, nec ineas adversus eos prælium : non enim dabo tibi quidquam de terra eorum, quia filiis Loth tradidi Ar in possessionem.
Deuteronomy 2 10 Emim primi fuerunt habitatores ejus, populus magnus, et validus, et tam excelsus ut de Enacim stirpe,
Deuteronomy 2 11 quasi gigantes crederentur, et essent similes filiorum Enacim. Denique Moabitæ appellant eos Emim.
Deuteronomy 2 12 In Seir autem prius habitaverunt Horrhæi : quibus expulsis atque deletis, habitaverunt filii Esau, sicut fecit Israël in terra possessionis suæ, quam dedit illi Dominus.
Deuteronomy 2 13 Surgentes ergo ut transiremus torrentem Zared, venimus ad eum.
Deuteronomy 2 14 Tempus autem, quo ambulavimus de Cadesbarne usque ad transitum torrentis Zared, triginta et octo annorum fuit : donec consumeretur omnis generatio hominum bellatorum de castris, sicut juraverat Dominus :
Deuteronomy 2 15 cujus manus fuit adversum eos, ut interirent de castrorum medio.
Deuteronomy 2 16 Postquam autem universi ceciderunt pugnatores,
Deuteronomy 2 17 locutus est Dominus ad me, dicens :
Deuteronomy 2 18 Tu transibis hodie terminos Moab, urbem nomine Ar :
Deuteronomy 2 19 et accedens in vicina filiorum Ammon, cave ne pugnes contra eos, nec movearis ad prælium : non enim dabo tibi de terra filiorum Ammon, quia filiis Loth dedi eam in possessionem.
Deuteronomy 2 20 Terra gigantum reputata est : et in ipsa olim habitaverunt gigantes, quos Ammonitæ vocant Zomzommim,
Deuteronomy 2 21 populus magnus, et multus, et proceræ longitudinis, sicut Enacim, quos delevit Dominus a facie eorum : et fecit illos habitare pro eis,
Deuteronomy 2 22 sicut fecerat filiis Esau, qui habitant in Seir, delens Horrhæos, et terram eorum illis tradens, quam possident usque in præsens.
Deuteronomy 2 23 Hevæos quoque, qui habitabant in Haserim usque Gazan, Cappadoces expulerunt : qui egressi de Cappadocia deleverunt eos, et habitaverunt pro illis.
Deuteronomy 2 24 Surgite, et transite torrentem Arnon : ecce tradidi in manu tua Sehon regem Hesebon Amorrhæum, et terram ejus incipe possidere, et committe adversus eum prælium.
Deuteronomy 2 25 Hodie incipiam mittere terrorem atque formidinem tuam in populos, qui habitant sub omni cælo : ut audito nomine tuo paveant, et in morem parturientium contremiscant, et dolore teneantur.
Deuteronomy 2 26 Misi ergo nuntios de solitudine Cademoth ad Sehon regem Hesebon verbis pacificis, dicens :
Deuteronomy 2 27 Transibimus per terram tuam : publica gradiemur via ; non declinabimus neque ad dexteram, neque ad sinistram.
Deuteronomy 2 28 Alimenta pretio vende nobis, ut vescamur : aquam pecunia tribue, et sic bibemus. Tantum est ut nobis concedas transitum,
Deuteronomy 2 29 sicut fecerunt filii Esau, qui habitant in Seir, et Moabitæ, qui morantur in Ar : donec veniamus ad Jordanem, et transeamus ad terram, quam Dominus Deus noster daturus est nobis.
Deuteronomy 2 30 Noluitque Sehon rex Hesebon dare nobis transitum : quia induraverat Dominus Deus tuus spiritum ejus, et obfirmaverat cor illius, ut traderetur in manus tuas, sicut nunc vides.
Deuteronomy 2 31 Dixitque Dominus ad me : Ecce cœpi tibi tradere Sehon, et terram ejus : incipe possidere eam.
Deuteronomy 2 32 Egressusque est Sehon obviam nobis cum omni populo suo ad prælium in Jasa.
Deuteronomy 2 33 Et tradidit eum Dominus Deus noster nobis : percussimusque eum cum filiis suis et omni populo suo.
Deuteronomy 2 34 Cunctasque urbes in tempore illo cepimus, interfectis habitatoribus earum, viris ac mulieribus et parvulis : non reliquimus in eis quidquam,
Deuteronomy 2 35 absque jumentis, quæ in partem venere prædantium : et spoliis urbium, quas cepimus
Deuteronomy 2 36 ab Aroër, quæ est super ripam torrentis Arnon, oppido quod in valle situm est, usque Galaad. Non fuit vicus et civitas, quæ nostras effugeret manus : omnes tradidit Dominus Deus noster nobis,
Deuteronomy 2 37 absque terra filiorum Ammon, ad quam non accessimus : et cunctis quæ adjacent torrenti Jeboc, et urbibus montanis, universisque locis, a quibus nos prohibuit Dominus Deus noster.
Deuteronomy 3 1 Itaque conversi ascendimus per iter Basan : egressusque est Og rex Basan in occursum nobis cum populo suo ad bellandum in Edrai.
Deuteronomy 3 2 Dixitque Dominus ad me : Ne timeas eum : quia in manu tua traditus est cum omni populo ac terra sua : faciesque ei sicut fecisti Sehon regi Amorrhæorum, qui habitavit in Hesebon.
Deuteronomy 3 3 Tradidit ergo Dominus Deus noster in manibus nostris etiam Og regem Basan, et universum populum ejus : percussimusque eos usque ad internecionem,
Deuteronomy 3 4 vastantes cunctas civitates illius uno tempore. Non fuit oppidum, quod nos effugeret : sexaginta urbes, omnem regionem Argob regni Og in Basan.
Deuteronomy 3 5 Cunctæ urbes erant munitæ muris altissimis, portisque et vectibus, absque oppidis innumeris, quæ non habebant muros.
Deuteronomy 3 6 Et delevimus eos, sicut feceramus Sehon regi Hesebon, disperdentes omnem civitatem, virosque ac mulieres et parvulos :
Deuteronomy 3 7 jumenta autem et spolia urbium diripuimus.
Deuteronomy 3 8 Tulimusque illo in tempore terram de manu duorum regum Amorrhæorum, qui erant trans Jordanem : a torrente Arnon usque ad montem Hernon,
Deuteronomy 3 9 quem Sidonii Sarion vocant, et Amorrhæi Sanir :
Deuteronomy 3 10 omnes civitates, quæ sitæ sunt in planitie, et universam terram Galaad et Basan usque ad Selcha, et Edrai civitates regni Og in Basan.
Deuteronomy 3 11 Solus quippe Og rex Basan restiterat de stirpe gigantum. Monstratur lectus ejus ferreus, qui est in Rabbath filiorum Ammon, novem cubitos habens longitudinis, et quatuor latitudinis ad mensuram cubiti virilis manus.
Deuteronomy 3 12 Terramque possedimus tempore illo ab Aroër, quæ est super ripam torrentis Arnon, usque ad mediam partem montis Galaad : et civitates illius dedi Ruben et Gad.
Deuteronomy 3 13 Reliquam autem partem Galaad, et omnem Basan regni Og, tradidi mediæ tribui Manasse, omnem regionem Argob : cunctaque Basan vocatur Terra gigantum.
Deuteronomy 3 14 Jair filius Manasse possedit omnem regionem Argob usque ad terminos Gessuri et Machati. Vocavitque ex nomine suo Basan, Havoth Jair, id est, Villas Jair, usque in præsentem diem.
Deuteronomy 3 15 Machir quoque dedi Galaad.
Deuteronomy 3 16 Et tribubus Ruben et Gad dedi de terra Galaad usque ad torrentem Arnon medium torrentis, et confinium usque ad torrentem Jeboc, qui est terminus filiorum Ammon :
Deuteronomy 3 17 et planitiem solitudinis, atque Jordanem, et terminos Cenereth usque ad mare deserti, quod est salsissimum, ad radices montis Phasga contra orientem.
Deuteronomy 3 18 Præcepique vobis in tempore illo, dicens : Dominus Deus vester dat vobis terram hanc in hæreditatem : expediti præcedite fratres vestros filios Israël omnes viri robusti,
Deuteronomy 3 19 absque uxoribus, et parvulis, atque jumentis. Novi enim quod plura habeatis pecora, et in urbibus remanere debebunt, quas tradidi vobis,
Deuteronomy 3 20 donec requiem tribuat Dominus fratribus vestris, sicut vobis tribuit : et possideant ipsi etiam terram, quam daturus est eis trans Jordanem : tunc revertetur unusquisque in possessionem suam, quam dedi vobis.
Deuteronomy 3 21 Josue quoque in tempore illo præcepi, dicens : Oculi tui viderunt quæ fecit Dominus Deus vester duobus his regibus : sic faciet omnibus regnis, ad quæ transiturus es.
Deuteronomy 3 22 Ne timeas eos : Dominus enim Deus vester pugnabit pro vobis.
Deuteronomy 3 23 Precatusque sum Dominum in tempore illo, dicens :
Deuteronomy 3 24 Domine Deus, tu cœpisti ostendere servo tuo magnitudinem tuam, manumque fortissimam : neque enim est alius deus vel in cælo, vel in terra, qui possit facere opera tua, et comparari fortitudini tuæ.
Deuteronomy 3 25 Transibo igitur, et videbo terram hanc optimam trans Jordanem, et montem istum egregium, et Libanum.
Deuteronomy 3 26 Iratusque est Dominus mihi propter vos, nec exaudivit me, sed dixit mihi : Sufficit tibi : nequaquam ultra loquaris de hac re ad me.
Deuteronomy 3 27 Ascende cacumen Phasgæ, et oculos tuos circumfer ad occidentem, et ad aquilonem, austrumque et orientem, et aspice ; nec enim transibis Jordanem istum.
Deuteronomy 3 28 Præcipe Josue, et corrobora eum atque conforta : quia ipse præcedet populum istum, et dividet eis terram quam visurus es.
Deuteronomy 3 29 Mansimusque in valle contra fanum Phogor.
Deuteronomy 4 1 Et nunc, Israël, audi præcepta et judicia, quæ ego doceo te : ut faciens ea, vivas, et ingrediens possideas terram, quam Dominus Deus patrum vestrorum daturus est vobis.
Deuteronomy 4 2 Non addetis ad verbum, quod vobis loquor, nec auferetis ex eo : custodite mandata Domini Dei vestri, quæ ego præcipio vobis.
Deuteronomy 4 3 Oculi vestri viderunt omnia quæ fecit Dominus contra Beelphegor, quomodo contriverit omnes cultores ejus de medio vestri.
Deuteronomy 4 4 Vos autem qui adhæretis Domino Deo vestro, vivitis universi usque in præsentem diem.
Deuteronomy 4 5 Scitis quod docuerim vos præcepta atque justitias, sicut mandavit mihi Dominus Deus meus : sic facietis ea in terra, quam possessuri estis :
Deuteronomy 4 6 et observabitis et implebitis opere. Hæc est enim vestra sapientia, et intellectus coram populis, ut audientes universa præcepta hæc, dicant : En populus sapiens et intelligens, gens magna.
Deuteronomy 4 7 Nec est alia natio tam grandis, quæ habeat deos appropinquantes sibi, sicut Deus noster adest cunctis obsecrationibus nostris.
Deuteronomy 4 8 Quæ est enim alia gens sic inclyta, ut habeat cæremonias, justaque judicia, et universam legem, quam ego proponam hodie ante oculos vestros ?
Deuteronomy 4 9 Custodi igitur temetipsum, et animam tuam sollicite. Ne obliviscaris verborum, quæ viderunt oculi tui, et ne excidant de corde tuo cunctis diebus vitæ tuæ. Docebis ea filios ac nepotes tuos,
Deuteronomy 4 10 a die in quo stetisti coram Domino Deo tuo in Horeb, quando Dominus locutus est mihi, dicens : Congrega ad me populum, ut audiant sermones meos, et discant timere me omni tempore quo vivunt in terra, doceantque filios suos.
Deuteronomy 4 11 Et accessistis ad radices montis, qui ardebat usque ad cælum : erantque in eo tenebræ, et nubes, et caligo.
Deuteronomy 4 12 Locutusque est Dominus ad vos de medio ignis. Vocem verborum ejus audistis, et formam penitus non vidistis.
Deuteronomy 4 13 Et ostendit vobis pactum suum, quod præcepit ut faceretis, et decem verba, quæ scripsit in duabus tabulis lapideis.
Deuteronomy 4 14 Mihique mandavit in illo tempore ut docerem vos cæremonias et judicia, quæ facere deberetis in terra, quam possessuri estis.
Deuteronomy 4 15 Custodite igitur sollicite animas vestras. Non vidistis aliquam similitudinem in die, qua locutus est vobis Dominus in Horeb de medio ignis :
Deuteronomy 4 16 ne forte decepti faciatis vobis sculptam similitudinem, aut imaginem masculi vel feminæ :
Deuteronomy 4 17 similitudinem omnium jumentorum, quæ sunt super terram, vel avium sub cælo volantium,
Deuteronomy 4 18 atque reptilium, quæ moventur in terra, sive piscium qui sub terra morantur in aquis :
Deuteronomy 4 19 ne forte elevatis oculis ad cælum, videas solem et lunam, et omnia astra cæli, et errore deceptus adores ea, et colas quæ creavit Dominus Deus tuus in ministerium cunctis gentibus, quæ sub cælo sunt.
Deuteronomy 4 20 Vos autem tulit Dominus, et eduxit de fornace ferrea Ægypti, ut haberet populum hæreditarium, sicut est in præsenti die.
Deuteronomy 4 21 Iratusque est Dominus contra me propter sermones vestros, et juravit ut non transirem Jordanem, nec ingrederer terram optimam, quam daturus est vobis.
Deuteronomy 4 22 Ecce morior in hac humo ; non transibo Jordanem : vos transibitis, et possidebitis terram egregiam.
Deuteronomy 4 23 Cave nequando obliviscaris pacti Domini Dei tui, quod pepigit tecum, et facias tibi sculptam similitudinem eorum, quæ fieri Dominus prohibuit :
Deuteronomy 4 24 quia Dominus Deus tuus ignis consumens est, Deus æmulator.
Deuteronomy 4 25 Si genueritis filios ac nepotes, et morati fueritis in terra, deceptique feceritis vobis aliquam similitudinem, patrantes malum coram Domino Deo vestro, ut eum ad iracundiam provocetis :
Deuteronomy 4 26 testes invoco hodie cælum et terram, cito perituros vos esse de terra, quam transito Jordane possessuri estis : non habitabitis in ea longo tempore, sed delebit vos Dominus,
Deuteronomy 4 27 atque disperget in omnes gentes, et remanebitis pauci in nationibus, ad quas vos ducturus est Dominus.
Deuteronomy 4 28 Ibique servietis diis, qui hominum manu fabricati sunt, ligno et lapidi qui non vident, nec audiunt, nec comedunt, nec odorantur.
Deuteronomy 4 29 Cumque quæsieris ibi Dominum Deum tuum, invenies eum : si tamen toto corde quæsieris, et tota tribulatione animæ tuæ.
Deuteronomy 4 30 Postquam te invenerint omnia quæ prædicta sunt, novissimo tempore reverteris ad Dominum Deum tuum, et audies vocem ejus.
Deuteronomy 4 31 Quia Deus misericors Dominus Deus tuus est : non dimittet te, nec omnino delebit, neque obliviscetur pacti, in quo juravit patribus tuis.
Deuteronomy 4 32 Interroga de diebus antiquis, qui fuerunt ante te ex die quo creavit Deus hominem super terram, a summo cælo usque ad summum ejus, si facta est aliquando hujuscemodi res, aut umquam cognitum est,
Deuteronomy 4 33 ut audiret populus vocem Dei loquentis de medio ignis, sicut tu audisti, et vixisti :
Deuteronomy 4 34 si fecit Deus ut ingrederetur, et tolleret sibi gentem de medio nationum, per tentationes, signa atque portenta, per pugnam et robustam manum, extentumque brachium, et horribiles visiones juxta omnia quæ fecit pro vobis Dominus Deus vester in Ægypto, videntibus oculis tuis :
Deuteronomy 4 35 ut scires quoniam Dominus ipse est Deus, et non est alius præter eum.
Deuteronomy 4 36 De cælo te fecit audire vocem suam, ut doceret te, et in terra ostendit tibi ignem suum maximum, et audisti verba illius de medio ignis :
Deuteronomy 4 37 quia dilexit patres tuos, et elegit semen eorum post eos. Eduxitque te præcedens in virtute sua magna ex Ægypto,
Deuteronomy 4 38 ut deleret nationes maximas et fortiores te in introitu tuo : et introduceret te, daretque tibi terram earum in possessionem, sicut cernis in præsenti die.
Deuteronomy 4 39 Scito ergo hodie, et cogitato in corde tuo quod Dominus ipse sit Deus in cælo sursum, et in terra deorsum, et non sit alius.
Deuteronomy 4 40 Custodi præcepta ejus atque mandata, quæ ego præcipio tibi : ut bene sit tibi, et filiis tuis post te, et permaneas multo tempore super terram, quam Dominus Deus tuus daturus est tibi.
Deuteronomy 4 41 Tunc separavit Moyses tres civitates trans Jordanem ad orientalem plagam,
Deuteronomy 4 42 ut confugiat ad eas qui occiderit nolens proximum suum, nec sibi fuerit inimicus ante unum et alterum diem, et ad harum aliquam urbium possit evadere :
Deuteronomy 4 43 Bosor in solitudine, quæ sita est in terra campestri de tribu Ruben : et Ramoth in Galaad, quæ est in tribu Gad : et Golan in Basan, quæ est in tribu Manasse.
Deuteronomy 4 44 Ista est lex, quam proposuit Moyses coram filiis Israël :
Deuteronomy 4 45 et hæc testimonia et cæremoniæ atque judicia, quæ locutus est ad filios Israël, quando egressi sunt de Ægypto,
Deuteronomy 4 46 trans Jordanem in valle contra fanum Phogor in terra Sehon regis Amorrhæi, qui habitavit in Hesebon, quem percussit Moyses. Filii quoque Israël egressi ex Ægypto
Deuteronomy 4 47 possederunt terram ejus, et terram Og regis Basan, duorum regum Amorrhæorum, qui erant trans Jordanem ad solis ortum :
Deuteronomy 4 48 ab Aroër, quæ sita est super ripam torrentis Arnon, usque ad montem Sion, qui est et Hermon,
Deuteronomy 4 49 omnem planitiem trans Jordanem ad orientalem plagam, usque ad mare solitudinis, et usque ad radices montis Phasga.
Deuteronomy 5 1 Vocavitque Moyses omnem Israëlem, et dixit ad eum : Audi, Israël, cæremonias atque judicia, quæ ego loquor in auribus vestris hodie : discite ea, et opere complete.
Deuteronomy 5 2 Dominus Deus noster pepigit nobiscum fœdus in Horeb.
Deuteronomy 5 3 Non cum patribus nostris iniit pactum, sed nobiscum qui in præsentiarum sumus, et vivimus.
Deuteronomy 5 4 Facie ad faciem locutus est nobis in monte de medio ignis.
Deuteronomy 5 5 Ego sequester et medius fui inter Dominum et vos in tempore illo, ut annuntiarem vobis verba ejus : timuistis enim ignem, et non ascendistis in montem. Et ait :
Deuteronomy 5 6 Ego Dominus Deus tuus, qui eduxi te de terra Ægypti, de domo servitutis.
Deuteronomy 5 7 Non habebis deos alienos in conspectu meo.
Deuteronomy 5 8 Non facies tibi sculptile, nec similitudinem omnium, quæ in cælo sunt desuper, et quæ in terra deorsum, et quæ versantur in aquis sub terra.
Deuteronomy 5 9 Non adorabis ea, et non coles. Ego enim sum Dominus Deus tuus : Deus æmulator, reddens iniquitatem patrum super filios in tertiam et quartam generationem his qui oderunt me :
Deuteronomy 5 10 et faciens misericordiam in multa millia diligentibus me, et custodientibus præcepta mea.
Deuteronomy 5 11 Non usurpabis nomen Domini Dei tui frustra : quia non erit impunitus qui super re vana nomen ejus assumpserit.
Deuteronomy 5 12 Observa diem sabbati, ut sanctifices eum, sicut præcepit tibi Dominus Deus tuus.
Deuteronomy 5 13 Sex diebus operaberis, et facies omnia opera tua.
Deuteronomy 5 14 Septimus dies sabbati est, id est, requies Domini Dei tui. Non facies in eo quidquam operis tu, et filius tuus, et filia, servus et ancilla, et bos, et asinus, et omne jumentum tuum, et peregrinus qui est intra portas tuas : ut requiescat servus tuus, et ancilla tua, sicut et tu.
Deuteronomy 5 15 Memento quod et ipse servieris in Ægypto, et eduxerit te inde Dominus Deus tuus in manu forti, et brachio extento. Idcirco præcepit tibi ut observares diem sabbati.
Deuteronomy 5 16 Honora patrem tuum et matrem, sicut præcepit tibi Dominus Deus tuus, ut longo vivas tempore, et bene sit tibi in terra, quam Dominus Deus tuus daturus est tibi.
Deuteronomy 5 17 Non occides,
Deuteronomy 5 18 neque mœchaberis,
Deuteronomy 5 19 furtumque non facies :
Deuteronomy 5 20 nec loqueris contra proximum tuum falsum testimonium.
Deuteronomy 5 21 Non concupisces uxorem proximi tui : non domum, non agrum, non servum, non ancillam, non bovem, non asinum, et universa quæ illius sunt.
Deuteronomy 5 22 Hæc verba locutus est Dominus ad omnem multitudinem vestram in monte de medio ignis et nubis, et caliginis, voce magna, nihil addens amplius : et scripsit ea in duabus tabulis lapideis, quas tradidit mihi.
Deuteronomy 5 23 Vos autem postquam audistis vocem de medio tenebrarum, et montem ardere vidistis, accessistis ad me omnes principes tribuum et majores natu, atque dixistis :
Deuteronomy 5 24 Ecce ostendit nobis Dominus Deus noster majestatem et magnitudinem suam : vocem ejus audivimus de medio ignis, et probavimus hodie, quod loquente Deo cum homine, vixerit homo.
Deuteronomy 5 25 Cur ergo moriemur, et devorabit nos ignis hic maximus ? si enim audierimus ultra vocem Domini Dei nostri, moriemur.
Deuteronomy 5 26 Quid est omnis caro, ut audiat vocem Dei viventis, qui de medio ignis loquitur sicut nos audivimus, et possit vivere ?
Deuteronomy 5 27 Tu magis accede : et audi cuncta quæ dixerit Dominus Deus noster tibi : loquerisque ad nos, et nos audientes faciemus ea.
Deuteronomy 5 28 Quod cum audisset Dominus, ait ad me : Audivi vocem verborum populi hujus quæ locuti sunt tibi : bene omnia sunt locuti.
Deuteronomy 5 29 Quis det talem eos habere mentem, ut timeant me, et custodiant universa mandata mea in omni tempore, ut bene sit eis et filiis eorum in sempiternum ?
Deuteronomy 5 30 Vade et dic eis : Revertimini in tentoria vestra.
Deuteronomy 5 31 Tu vero hic sta mecum, et loquar tibi omnia mandata mea, et cæremonias atque judicia : quæ docebis eos, ut faciant ea in terra, quam dabo illis in possessionem.
Deuteronomy 5 32 Custodite igitur et facite quæ præcepit Dominus Deus vobis : non declinabitis neque ad dexteram, neque ad sinistram :
Deuteronomy 5 33 sed per viam, quam præcepit Dominus Deus vester, ambulabitis, ut vivatis, et bene sit vobis, et protelentur dies in terra possessionis vestræ.
Deuteronomy 6 1 Hæc sunt præcepta, et cæremoniæ, atque judicia, quæ mandavit Dominus Deus vester ut docerem vos, et faciatis ea in terra, ad quam transgredimini possidendam :
Deuteronomy 6 2 ut timeas Dominum Deum tuum, et custodias omnia mandata et præcepta ejus, quæ ego præcipio tibi, et filiis, ac nepotibus tuis, cunctis diebus vitæ tuæ, ut prolongentur dies tui.
Deuteronomy 6 3 Audi, Israël, et observa ut facias quæ præcepit tibi Dominus, et bene sit tibi, et multipliceris amplius, sicut pollicitus est Dominus Deus patrum tuorum tibi terram lacte et melle manantem.
Deuteronomy 6 4 Audi, Israël : Dominus Deus noster, Dominus unus est.
Deuteronomy 6 5 Diliges Dominum Deum tuum ex toto corde tuo, et ex tota anima tua, et ex tota fortitudine tua.
Deuteronomy 6 6 Eruntque verba hæc, quæ ego præcipio tibi hodie, in corde tuo :
Deuteronomy 6 7 et narrabis ea filiis tuis, et meditaberis in eis sedens in domo tua, et ambulans in itinere, dormiens atque consurgens.
Deuteronomy 6 8 Et ligabis ea quasi signum in manu tua, eruntque et movebuntur inter oculos tuos,
Deuteronomy 6 9 scribesque ea in limine, et ostiis domus tuæ.
Deuteronomy 6 10 Cumque introduxerit te Dominus Deus tuus in terram, pro qua juravit patribus tuis Abraham, Isaac, et Jacob, et dederit tibi civitates magnas et optimas, quas non ædificasti,
Deuteronomy 6 11 domos plenas cunctarum opum, quas non exstruxisti, cisternas, quas non fodisti, vineta et oliveta, quæ non plantasti,
Deuteronomy 6 12 et comederis, et saturatus fueris :
Deuteronomy 6 13 cave diligenter ne obliviscaris Domini, qui eduxit te de terra Ægypti, de domo servitutis. Dominum Deum tuum timebis, et illi soli servies, ac per nomen illius jurabis.
Deuteronomy 6 14 Non ibitis post deos alienos cunctarum gentium, quæ in circuitu vestro sunt :
Deuteronomy 6 15 quoniam Deus æmulator Dominus Deus tuus in medio tui : nequando irascatur furor Domini Dei tui contra te, et auferat te de superficie terræ.
Deuteronomy 6 16 Non tentabis Dominum Deum tuum, sicut tentasti in loco tentationis.
Deuteronomy 6 17 Custodi præcepta Domini Dei tui, ac testimonia et cæremonias, quas præcepit tibi :
Deuteronomy 6 18 et fac quod placitum est et bonum in conspectu Domini, ut bene sit tibi : et ingressus possideas terram optimam, de qua juravit Dominus patribus tuis,
Deuteronomy 6 19 ut deleret omnes inimicos tuos coram te, sicut locutus est.
Deuteronomy 6 20 Cumque interrogaverit te filius tuus cras, dicens : Quid sibi volunt testimonia hæc, et cæremoniæ, atque judicia, quæ præcepit Dominus Deus noster nobis ?
Deuteronomy 6 21 dices ei : Servi eramus Pharaonis in Ægypto, et eduxit nos Dominus de Ægypto in manu forti :
Deuteronomy 6 22 fecitque signa atque prodigia magna et pessima in Ægypto contra Pharaonem, et omnem domum illius in conspectu nostro,
Deuteronomy 6 23 et eduxit nos inde, ut introductis daret terram, super qua juravit patribus nostris.
Deuteronomy 6 24 Præcepitque nobis Dominus ut faciamus omnia legitima hæc, et timeamus Dominum Deum nostrum, ut bene sit nobis cunctis diebus vitæ nostræ, sicut est hodie.
Deuteronomy 6 25 Eritque nostri misericors, si custodierimus et fecerimus omnia præcepta ejus coram Domino Deo nostro, sicut mandavit nobis.
Deuteronomy 7 1 Cum introduxerit te Dominus Deus tuus in terram, quam possessurus ingredieris, et deleverit gentes multas coram te, Hethæum, et Gergezæum, et Amorrhæum, Chananæum, et Pherezæum, et Hevæum, et Jebusæum, septem gentes multo majoris numeri quam tu es, et robustiores te :
Deuteronomy 7 2 tradideritque eas Dominus Deus tuus tibi, percuties eas usque ad internecionem. Non inibis cum eis fœdus, nec misereberis earum,
Deuteronomy 7 3 neque sociabis cum eis conjugia. Filiam tuam non dabis filio ejus, nec filiam illius accipies filio tuo :
Deuteronomy 7 4 quia seducet filium tuum, ne sequatur me, et ut magis serviat diis alienis : irasceturque furor Domini, et delebit te cito.
Deuteronomy 7 5 Quin potius hæc facietis eis : aras eorum subvertite, et confringite statuas, lucosque succidite, et sculptilia comburite :
Deuteronomy 7 6 quia populus sanctus es Domino Deo tuo. Te elegit Dominus Deus tuus, ut sis ei populus peculiaris de cunctis populis, qui sunt super terram.
Deuteronomy 7 7 Non quia cunctas gentes numero vincebatis, vobis junctus est Dominus, et elegit vos, cum omnibus sitis populis pauciores :
Deuteronomy 7 8 sed quia dilexit vos Dominus, et custodivit juramentum, quod juravit patribus vestris : eduxitque vos in manu forti, et redemit de domo servitutis, de manu Pharaonis regis Ægypti.
Deuteronomy 7 9 Et scies, quia Dominus Deus tuus, ipse est Deus fortis et fidelis, custodiens pactum et misericordiam diligentibus se, et his qui custodiunt præcepta ejus in mille generationes :
Deuteronomy 7 10 et reddens odientibus se statim, ita ut disperdat eos, et ultra non differat, protinus eis restituens quod merentur.
Deuteronomy 7 11 Custodi ergo præcepta et cæremonias atque judicia, quæ ego mando tibi hodie ut facias.
Deuteronomy 7 12 Si postquam audieris hæc judicia, custodieris ea, et feceris, custodiet et Dominus Deus tuus pactum tibi, et misericordiam quam juravit patribus tuis :
Deuteronomy 7 13 et diliget te, ac multiplicabit, benedicetque fructui ventris tui, et fructui terræ tuæ, frumento tuo, atque vindemiæ, oleo, et armentis, gregibus ovium tuarum super terram, pro qua juravit patribus tuis ut daret eam tibi.
Deuteronomy 7 14 Benedictus eris inter omnes populos. Non erit apud te sterilis utriusque sexus, tam in hominibus quam in gregibus tuis.
Deuteronomy 7 15 Auferet Dominus a te omnem languorem : et infirmitates Ægypti pessimas, quas novisti, non inferet tibi, sed cunctis hostibus tuis.
Deuteronomy 7 16 Devorabis omnes populos, quos Dominus Deus tuus daturus est tibi. Non parcet eis oculus tuus, nec servies diis eorum, ne sint in ruinam tui.
Deuteronomy 7 17 Si dixeris in corde tuo : Plures sunt gentes istæ quam ego : quomodo potero delere eas ?
Deuteronomy 7 18 noli metuere, sed recordare quæ fecerit Dominus Deus tuus Pharaoni, et cunctis Ægyptiis,
Deuteronomy 7 19 plagas maximas, quas viderunt oculi tui, et signa atque portenta, manumque robustam, et extentum brachium, ut educeret te Dominus Deus tuus : sic faciet cunctis populis, quos metuis.
Deuteronomy 7 20 Insuper et crabrones mittet Dominus Deus tuus in eos, donec deleat omnes atque disperdat qui te fugerint, et latere potuerint.
Deuteronomy 7 21 Non timebis eos, quia Dominus Deus tuus in medio tui est, Deus magnus et terribilis :
Deuteronomy 7 22 ipse consumet nationes has in conspectu tuo paulatim atque per partes. Non poteris eas delere pariter : ne forte multiplicentur contra te bestiæ terræ.
Deuteronomy 7 23 Dabitque eos Dominus Deus tuus in conspectu tuo : et interficiet illos, donec penitus deleantur.
Deuteronomy 7 24 Tradetque reges eorum in manus tuas, et disperdes nomina eorum sub cælo : nullus poterit resistere tibi, donec conteras eos.
Deuteronomy 7 25 Sculptilia eorum igne combures : non concupisces argentum et aurum, de quibus facta sunt, neque assumes ex eis tibi quidquam, ne offendas, propterea quia abominatio est Domini tui :
Deuteronomy 7 26 nec inferes quippiam ex idolo in domum tuam, ne fias anathema, sicut et illud est. Quasi spurcitiam detestaberis, et velut inquinamentum ac sordes abominationi habebis, quia anathema est.
Deuteronomy 8 1 Omne mandatum, quod ego præcipio tibi hodie, cave diligenter ut facias, ut possitis vivere, et multiplicemini, ingressique possideatis terram, pro qua juravit Dominus patribus vestris.
Deuteronomy 8 2 Et recordaberis cuncti itineris, per quod adduxit te Dominus Deus tuus quadraginta annis per desertum, ut affligeret te, atque tentaret, et nota fierent quæ in tuo animo versabantur, utrum custodires mandata illius, an non.
Deuteronomy 8 3 Afflixit te penuria, et dedit tibi cibum manna, quod ignorabas tu et patres tui : ut ostenderet tibi quod non in solo pane vivat homo, sed in omni verbo quod egreditur de ore Dei.
Deuteronomy 8 4 Vestimentum tuum, quo operiebaris, nequaquam vetustate defecit, et pes tuus non est subtritus, en quadragesimus annus est :
Deuteronomy 8 5 ut recogites in corde tuo, quia sicut erudit filium suum homo, sic Dominus Deus tuus erudivit te,
Deuteronomy 8 6 ut custodias mandata Domini Dei tui, et ambules in viis ejus, et timeas eum.
Deuteronomy 8 7 Dominus enim Deus tuus introducet te in terram bonam, terram rivorum, aquarumque et fontium, in cujus campis et montibus erumpunt fluviorum abyssi :
Deuteronomy 8 8 terram frumenti, hordei ac vinearum, in qua ficus, et malogranata, et oliveta nascuntur : terram olei ac mellis,
Deuteronomy 8 9 ubi absque ulla penuria comedes panem tuum, et rerum omnium abundantia perfrueris : cujus lapides ferrum sunt, et de montibus ejus æris metalla fodiuntur :
Deuteronomy 8 10 ut cum comederis, et satiatus fueris, benedicas Domino Deo tuo pro terra optima, quam dedit tibi.
Deuteronomy 8 11 Observa, et cave nequando obliviscaris Domini Dei tui, et negligas mandata ejus atque judicia et cæremonias, quas ego præcipio tibi hodie :
Deuteronomy 8 12 ne postquam comederis et satiatus fueris, domos pulchras ædificaveris, et habitaveris in eis,
Deuteronomy 8 13 habuerisque armenta boum, et ovium greges, argenti et auri, cunctarumque rerum copiam,
Deuteronomy 8 14 elevetur cor tuum, et non reminiscaris Domini Dei tui, qui eduxit te de terra Ægypti, de domo servitutis,
Deuteronomy 8 15 et ductor tuus fuit in solitudine magna atque terribili, in qua erat serpens flatu adurens, et scorpio, ac dipsas, et nullæ omnino aquæ : qui eduxit rivos de petra durissima,
Deuteronomy 8 16 et cibavit te manna in solitudine, quod nescierunt patres tui. Et postquam afflixit ac probavit, ad extremum misertus est tui,
Deuteronomy 8 17 ne diceres in corde tuo : Fortitudo mea, et robur manus meæ, hæc mihi omnia præstiterunt :
Deuteronomy 8 18 sed recorderis Domini Dei tui, quod ipse vires tibi præbuerit, ut impleret pactum suum, super quo juravit patribus tuis, sicut præsens indicat dies.
Deuteronomy 8 19 Sin autem oblitus Domini Dei tui, secutus fueris deos alienos, coluerisque illos et adoraveris : ecce nunc prædico tibi quod omnino dispereas.
Deuteronomy 8 20 Sicut gentes, quas delevit Dominus in introitu tuo, ita et vos peribitis, si inobedientes fueritis voci Domini Dei vestri.
Deuteronomy 9 1 Audi, Israël : tu transgredieris hodie Jordanem, ut possideas nationes maximas et fortiores te, civitates ingentes, et ad cælum usque muratas,
Deuteronomy 9 2 populum magnum atque sublimem, filios Enacim, quos ipse vidisti et audisti, quibus nullus potest ex adverso resistere.
Deuteronomy 9 3 Scies ergo hodie quod Dominus Deus tuus ipse transibit ante te, ignis devorans atque consumens, qui conterat eos, et deleat atque disperdat ante faciem tuam velociter, sicut locutus est tibi :
Deuteronomy 9 4 ne dicas in corde tuo, cum deleverit eos Dominus Deus tuus in conspectu tuo : Propter justitiam meam introduxit me Dominus ut terram hanc possiderem, cum propter impietates suas istæ deletæ sint nationes.
Deuteronomy 9 5 Neque enim propter justitias tuas, et æquitatem cordis tui ingredieris, ut possideas terras earum : sed quia illæ egerunt impie, introëunte te deletæ sunt : et ut compleret verbum suum Dominus, quod sub juramento pollicitus est patribus tuis, Abraham, Isaac, et Jacob.
Deuteronomy 9 6 Scito ergo quod non propter justitias tuas Dominus Deus tuus dederit tibi terram hanc optimam in possessionem, cum durissimæ cervicis sis populus.
Deuteronomy 9 7 Memento, et ne obliviscaris, quomodo ad iracundiam provocaveris Dominum Deum tuum in solitudine. Ex eo die, quo egressus es ex Ægypto usque ad locum istum, semper adversum Dominum contendisti.
Deuteronomy 9 8 Nam et in Horeb provocasti eum, et iratus delere te voluit,
Deuteronomy 9 9 quando ascendi in montem, ut acciperem tabulas lapideas, tabulas pacti quod pepigit vobiscum Dominus : et perseveravi in monte quadraginta diebus ac noctibus, panem non comedens, et aquam non bibens.
Deuteronomy 9 10 Deditque mihi Dominus duas tabulas lapideas scriptas digito Dei, et continentes omnia verba quæ vobis locutus est in monte de medio ignis, quando concio populi congregata est.
Deuteronomy 9 11 Cumque transissent quadraginta dies, et totidem noctes, dedit mihi Dominus duas tabulas lapideas, tabulas fœderis,
Deuteronomy 9 12 dixitque mihi : Surge, et descende hinc cito : quia populus tuus, quem eduxisti de Ægypto, deseruerunt velociter viam, quam demonstrasti eis, feceruntque sibi conflatile.
Deuteronomy 9 13 Rursumque ait Dominus ad me : Cerno quod populus iste duræ cervicis sit :
Deuteronomy 9 14 dimitte me ut conteram eum, et deleam nomen ejus de sub cælo, et constituam te super gentem, quæ hac major et fortior sit.
Deuteronomy 9 15 Cumque de monte ardente descenderem, et duas tabulas fœderis utraque tenerem manu,
Deuteronomy 9 16 vidissemque vos pecasse Domino Deo vestro, et fecisse vobis vitulum conflatilem, ac deseruisse velociter viam ejus, quam vobis ostenderat :
Deuteronomy 9 17 projeci tabulas de manibus meis, confregique eas in conspectu vestro.
Deuteronomy 9 18 Et procidi ante Dominum sicut prius, quadraginta diebus et noctibus panem non comedens, et aquam non bibens, propter omnia peccata vestra quæ gessistis contra Dominum, et eum ad iracundiam provocastis :
Deuteronomy 9 19 timui enim indignationem et iram illius, qua adversum vos concitatus, delere vos voluit. Et exaudivit me Dominus etiam hac vice.
Deuteronomy 9 20 Adversum Aaron quoque vehementer iratus, voluit eum conterere, et pro illo similiter deprecatus sum.
Deuteronomy 9 21 Peccatum autem vestrum quod feceratis, id est, vitulum, arripiens, igne combussi, et in frusta comminuens, omninoque in pulverem redigens, projeci in torrentem, qui de monte descendit.
Deuteronomy 9 22 In incendio quoque, et in tentatione, et in Sepulchris concupiscentiæ provocastis Dominum :
Deuteronomy 9 23 et quando misit vos de Cadesbarne, dicens : Ascendite, et possidete terram, quam dedi vobis, et contempsistis imperium Domini Dei vestri, et non credidistis ei, neque vocem ejus audire voluistis :
Deuteronomy 9 24 sed semper fuistis rebelles a die qua nosse vos cœpi.
Deuteronomy 9 25 Et jacui coram Domino quadraginta diebus ac noctibus, quibus eum suppliciter deprecabar, ne deleret vos ut fuerat comminatus :
Deuteronomy 9 26 et orans dixi : Domine Deus, ne disperdas populum tuum, et hæreditatem tuam, quam redemisti in magnitudine tua, quos eduxisti de Ægypto in manu forti.
Deuteronomy 9 27 Recordare servorum tuorum Abraham, Isaac, et Jacob : ne aspicias duritiam populi hujus, et impietatem atque peccatum :
Deuteronomy 9 28 ne forte dicant habitatores terræ, de qua eduxisti nos : Non poterat Dominus introducere eos in terram, quam pollicitus est eis, et oderat illos : idcirco eduxit, ut interficeret eos in solitudine :
Deuteronomy 9 29 qui sunt populus tuus et hæreditas tua, quos eduxisti in fortitudine tua magna, et in brachio tuo extento.
Deuteronomy 10 1 In tempore illo dixit Dominus ad me : Dola tibi duas tabulas lapideas, sicut priores fuerunt, et ascende ad me in montem : faciesque arcam ligneam,
Deuteronomy 10 2 et scribam in tabulis verba quæ fuerunt in his qui ante confregisti : ponesque eas in arca.
Deuteronomy 10 3 Feci igitur arcam de lignis setim. Cumque dolassem duas tabulas lapideas instar priorum, ascendi in montem, habens eas in manibus.
Deuteronomy 10 4 Scripsitque in tabulis, juxta id quod prius scripserat, verba decem, quæ locutus est Dominus ad vos in monte de medio ignis, quando populus congregatus est : et dedit eas mihi.
Deuteronomy 10 5 Reversusque de monte, descendi, et posui tabulas in arcam, quam feceram, quæ hucusque ibi sunt, sicut mihi præcepit Dominus.
Deuteronomy 10 6 Filii autem Israël moverunt castra ex Beroth filiorum Jacan in Mosera, ubi Aaron mortuus ac sepultus est, pro quo sacerdotio functus est Eleazar filius ejus.
Deuteronomy 10 7 Inde venerunt in Gadgad : de quo loco profecti, castrametati sunt in Jetebatha, in terra aquarum atque torrentium.
Deuteronomy 10 8 Eo tempore separavit tribum Levi, ut portaret arcam fœderis Domini, et staret coram eo in ministerio, ac benediceret in nomine illius usque in præsentem diem.
Deuteronomy 10 9 Quam ob rem non habuit Levi partem, neque possessionem cum fratribus suis : quia ipse Dominus possessio ejus est, sicut promisit ei Dominus Deus tuus.
Deuteronomy 10 10 Ego autem steti in monte, sicut prius, quadraginta diebus ac noctibus : exaudivitque me Dominus etiam hac vice, et te perdere noluit.
Deuteronomy 10 11 Dixitque mihi : Vade, et præcede populum, ut ingrediatur, et possideat terram, quam juravi patribus eorum ut traderem eis.
Deuteronomy 10 12 Et nunc Israël, quid Dominus Deus tuus petit a te, nisi ut timeas Dominum Deum tuum, et ambules in viis ejus, et diligas eum, ac servias Domino Deo tuo in toto corde tuo, et in tota anima tua :
Deuteronomy 10 13 custodiasque mandata Domini, et cæremonias ejus, quas ego hodie præcipio tibi, ut bene sit tibi ?
Deuteronomy 10 14 En Domini Dei tui cælum est, et cælum cæli, terra, et omnia quæ in ea sunt :
Deuteronomy 10 15 et tamen patribus tuis conglutinatus est Dominus, et amavit eos, elegitque semen eorum post eos, id est, vos, de cunctis gentibus, sicut hodie comprobatur.
Deuteronomy 10 16 Circumcidite igitur præputium cordis vestri, et cervicem vestram ne induretis amplius :
Deuteronomy 10 17 quia Dominus Deus vester ipse est Deus deorum, et Dominus dominantium, Deus magnus, et potens, et terribilis, qui personam non accipit, nec munera.
Deuteronomy 10 18 Facit judicium pupillo et viduæ ; amat peregrinum, et dat ei victum atque vestitum.
Deuteronomy 10 19 Et vos ergo amate peregrinos, quia et ipsi fuistis advenæ in terra Ægypti.
Deuteronomy 10 20 Dominum Deum tuum timebis, et ei soli servies : ipsi adhærebis, jurabisque in nomine illius.
Deuteronomy 10 21 Ipse est laus tua, et Deus tuus, qui fecit tibi hæc magnalia et terribilia, quæ viderunt oculi tui.
Deuteronomy 10 22 In septuaginta animabus descenderunt patres tui in Ægyptum, et ecce nunc multiplicavit te Dominus Deus tuus sicut astra cæli.
Deuteronomy 11 1 Ama itaque Dominum Deum tuum, et observa præcepta ejus et cæremonias, judicia atque mandata, omni tempore.
Deuteronomy 11 2 Cognoscite hodie quæ ignorant filii vestri, qui non viderunt disciplinam Domini Dei vestri, magnalia ejus et robustam manum, extentumque brachium,
Deuteronomy 11 3 signa et opera quæ fecit in medio Ægypti Pharaoni regi, et universæ terræ ejus,
Deuteronomy 11 4 omnique exercitui Ægyptiorum, et equis ac curribus : quomodo operuerint eos aquæ maris Rubri, cum vos persequerentur, et deleverit eos Dominus usque in præsentem diem :
Deuteronomy 11 5 vobisque quæ fecerit in solitudine donec veniretis ad hunc locum :
Deuteronomy 11 6 et Dathan atque Abiron filiis Eliab, qui fuit filius Ruben : quos aperto ore suo terra absorbuit, cum domibus et tabernaculis, et universa substantia eorum, quam habebant in medio Israël.
Deuteronomy 11 7 Oculi vestri viderunt opera Domini magna quæ fecit,
Deuteronomy 11 8 ut custodiatis universa mandata illius, quæ ego hodie præcipio vobis, et possitis introire, et possidere terram, ad quam ingredimini,
Deuteronomy 11 9 multoque in ea vivatis tempore : quam sub juramento pollicitus est Dominus patribus vestris, et semini eorum, lacte et melle manantem.
Deuteronomy 11 10 Terra enim, ad quam ingrederis possidendam, non est sicut terra Ægypti, de qua existi, ubi jacto semine in hortorum morem aquæ ducuntur irriguæ :
Deuteronomy 11 11 sed montuosa est et campestris, de cælo expectans pluvias,
Deuteronomy 11 12 quam Dominus Deus tuus semper invisit, et oculi illius in ea sunt a principio anni usque ad finem ejus.
Deuteronomy 11 13 Si ergo obedieritis mandatis meis, quæ ego hodie præcipio vobis, ut diligatis Dominum Deum vestrum, et serviatis ei in toto corde vestro, et in tota anima vestra :
Deuteronomy 11 14 dabit pluviam terræ vestræ temporaneam et serotinam, ut colligatis frumentum, et vinum, et oleum,
Deuteronomy 11 15 fœnumque ex agris ad pascenda jumenta, et ut ipsi comedatis ac saturemini.
Deuteronomy 11 16 Cavete ne forte decipiatur cor vestrum, et recedatis a Domino, serviatisque diis alienis, et adoretis eos :
Deuteronomy 11 17 iratusque Dominus claudat cælum, et pluviæ non descendant, nec terra det germen suum, pereatisque velociter de terra optima, quam Dominus daturus est vobis.
Deuteronomy 11 18 Ponite hæc verba mea in cordibus et in animis vestris, et suspendite ea pro signo in manibus, et inter oculos vestros collocate.
Deuteronomy 11 19 Docete filios vestros ut illa meditentur : quando sederis in domo tua, et ambulaveris in via, et accubueris atque surrexeris.
Deuteronomy 11 20 Scribes ea super postes et januas domus tuæ,
Deuteronomy 11 21 ut multiplicentur dies tui, et filiorum tuorum in terra, quam juravit Dominus patribus tuis, ut daret eis quamdiu cælum imminet terræ.
Deuteronomy 11 22 Si enim custodieritis mandata quæ ego præcipio vobis, et feceritis ea, ut diligatis Dominum Deum vestrum, et ambuletis in omnibus viis ejus, adhærentes ei,
Deuteronomy 11 23 disperdet Dominus omnes gentes istas ante faciem vestram, et possidebitis eas, quæ majores et fortiores vobis sunt.
Deuteronomy 11 24 Omnis locus, quem calcaverit pes vester, vester erit. A deserto, et a Libano, a flumine magno Euphrate usque ad mare occidentale erunt termini vestri.
Deuteronomy 11 25 Nullus stabit contra vos : terrorem vestrum et formidinem dabit Dominus Deus vester super omnem terram quam calcaturi estis, sicut locutus est vobis.
Deuteronomy 11 26 En propono in conspectu vestro hodie benedictionem et maledictionem :
Deuteronomy 11 27 benedictionem, si obedieritis mandatis Domini Dei vestri, quæ ego hodie præcipio vobis :
Deuteronomy 11 28 maledictionem, si non obedieritis mandatis Domini Dei vestri, sed recesseritis de via, quam ego nunc ostendo vobis, et ambulaveritis post deos alienos, quos ignoratis.
Deuteronomy 11 29 Cum vero introduxerit te Dominus Deus tuus in terram, ad quam pergis habitandam, pones benedictionem super montem Garizim, maledictionem super montem Hebal :
Deuteronomy 11 30 qui sunt trans Jordanem, post viam quæ vergit ad solis occubitum in terra Chananæi, qui habitat in campestribus contra Galgalam, quæ est juxta vallem tendentem et intrantem procul.
Deuteronomy 11 31 Vos enim transibitis Jordanem, ut possideatis terram quam Dominus Deus vester daturus est vobis, ut habeatis et possideatis illam.
Deuteronomy 11 32 Videte ergo ut impleatis cæremonias atque judicia, quæ ego hodie ponam in conspectu vestro.
Deuteronomy 12 1 Hæc sunt præcepta atque judicia, quæ facere debetis in terra, quam Dominus Deus patrum tuorum daturus est tibi, ut possideas eam cunctis diebus, quibus super humum gradieris.
Deuteronomy 12 2 Subvertite omnia loca, in quibus coluerunt gentes, quas possessuri estis, deos suos super montes excelsos, et colles, et subter omne lignum frondosum.
Deuteronomy 12 3 Dissipate aras eorum, et confringite statuas : lucos igne comburite, et idola comminuite : disperdite nomina eorum de locis illis.
Deuteronomy 12 4 Non facietis ita Domino Deo vestro :
Deuteronomy 12 5 sed ad locum, quem elegerit Dominus Deus vester de cunctis tribubus vestris, ut ponat nomen suum ibi, et habitet in eo, venietis :
Deuteronomy 12 6 et offeretis in loco illo holocausta et victimas vestras, decimas et primitias manuum vestrarum, et vota atque donaria, primogenita boum et ovium.
Deuteronomy 12 7 Et comedetis ibi in conspectu Domini Dei vestri : ac lætabimini in cunctis, ad quæ miseritis manum vos et domus vestræ, in quibus benedixerit vobis Dominus Deus vester.
Deuteronomy 12 8 Non facietis ibi quæ nos hic facimus hodie, singuli quod sibi rectum videtur :
Deuteronomy 12 9 neque enim usque in præsens tempus venistis ad requiem, et possessionem, quam Dominus Deus vester daturus est vobis.
Deuteronomy 12 10 Transibitis Jordanem, et habitabitis in terra, quam Dominus Deus vester daturus est vobis, ut requiescatis a cunctis hostibus per circuitum : et absque ullo timore habitetis
Deuteronomy 12 11 in loco, quem elegerit Dominus Deus vester, ut sit nomen ejus in eo : illuc omnia, quæ præcipio, conferetis, holocausta, et hostias, ac decimas, et primitias manuum vestrarum : et quidquid præcipuum est in muneribus, quæ vovebitis Domino.
Deuteronomy 12 12 Ibi epulabimini coram Domino Deo vestro, vos et filii ac filiæ vestræ, famuli et famulæ, atque Levites qui in urbibus vestris commoratur : neque enim habet aliam partem et possessionem inter vos.
Deuteronomy 12 13 Cave ne offeras holocausta tua in omni loco, quem videris :
Deuteronomy 12 14 sed in eo, quem elegerit Dominus, in una tribuum tuarum offeres hostias, et facies quæcumque præcipio tibi.
Deuteronomy 12 15 Sin autem comedere volueris, et te esus carnium delectaverit, occide, comede juxta benedictionem Domini Dei tui, quam dedit tibi in urbibus tuis : sive immundum fuerit, hoc est, maculatum et debile : sive mundum, hoc est, integrum et sine macula, quod offerri licet, sicut capream et cervum, comedes :
Deuteronomy 12 16 absque esu dumtaxat sanguinis, quem super terram quasi aquam effundes.
Deuteronomy 12 17 Non poteris comedere in oppidis tuis decimam frumenti, et vini, et olei tui, primogenita armentorum et pecorum, et omnia quæ voveris, et sponte offerre volueris, et primitias manuum tuarum :
Deuteronomy 12 18 sed coram Domino Deo tuo comedes ea in loco, quem elegerit Dominus Deus tuus, tu et filius tuus, et filia tua, et servus et famula, atque Levites qui manet in urbibus tuis : et lætaberis et reficieris coram Domino Deo tuo in cunctis ad quæ extenderis manum tuam.
Deuteronomy 12 19 Cave ne derelinquas Levitem in omni tempore quo versaris in terra.
Deuteronomy 12 20 Quando dilataverit Dominus Deus tuus terminos tuos, sicut locutus est tibi, et volueris vesci carnibus, quas desiderat anima tua :
Deuteronomy 12 21 locus autem, quem elegerit Dominus Deus tuus ut sit nomen ejus ibi, si procul fuerit, occides de armentis et pecoribus, quæ habueris, sicut præcepi tibi, et comedes in oppidis tuis, ut tibi placet.
Deuteronomy 12 22 Sicut comeditur caprea et cervus, ita vesceris eis : et mundus et immundus in commune vescentur.
Deuteronomy 12 23 Hoc solum cave, ne sanguinem comedas : sanguis enim eorum pro anima est, et idcirco non debes animam comedere cum carnibus :
Deuteronomy 12 24 sed super terram fundes quasi aquam,
Deuteronomy 12 25 ut bene sit tibi et filiis tuis post te, cum feceris quod placet in conspectu Domini.
Deuteronomy 12 26 Quæ autem sanctificaveris, et voveris Domino, tolles, et venies ad locum, quem elegerit Dominus :
Deuteronomy 12 27 et offeres oblationes tuas carnem et sanguinem super altare Domini Dei tui : sanguinem hostiarum fundes in altari ; carnibus autem ipse vesceris.
Deuteronomy 12 28 Observa et audi omnia quæ ego præcipio tibi, ut bene sit tibi et filiis tuis post te in sempiternum, cum feceris quod bonum est et placitum in conspectu Domini Dei tui.
Deuteronomy 12 29 Quando disperdiderit Dominus Deus tuus ante faciem tuam gentes, ad quas ingredieris possidendas, et possederis eas, atque habitaveris in terra earum :
Deuteronomy 12 30 cave ne imiteris eas, postquam te fuerint introëunte subversæ, et requiras cæremonias earum, dicens : Sicut coluerunt gentes istæ deos suos, ita et ego colam.
Deuteronomy 12 31 Non facies similiter Domino Deo tuo. Omnes enim abominationes, quas aversatur Dominus, fecerunt diis suis, offerentes filios et filias, et comburentes igni.
Deuteronomy 12 32 Quod præcipio tibi, hoc tantum facito Domino : nec addas quidquam, nec minuas.
Deuteronomy 13 1 Si surrexerit in medio tui prophetes, aut qui somnium vidisse se dicat, et prædixerit signum atque portentum,
Deuteronomy 13 2 et evenerit quod locutus est, et dixerit tibi : Eamus, et sequamur deos alienos quos ignoras, et serviamus eis :
Deuteronomy 13 3 non audies verba prophetæ illius aut somniatoris : quia tentat vos Dominus Deus vester, ut palam fiat utrum diligatis eum an non, in toto corde, et in tota anima vestra.
Deuteronomy 13 4 Dominum Deum vestrum sequimini, et ipsum timete, et mandata illius custodite, et audite vocem ejus : ipsi servietis, et ipsi adhærebitis.
Deuteronomy 13 5 Propheta autem ille aut fictor somniorum interficietur : quia locutus est ut vos averteret a Domino Deo vestro, qui eduxit vos de terra Ægypti, et redemit vos de domo servitutis : ut errare te faceret de via, quam tibi præcepit Dominus Deus tuus : et auferes malum de medio tui.
Deuteronomy 13 6 Si tibi voluerit persuadere frater tuus filius matris tuæ, aut filius tuus vel filia, sive uxor quæ est in sinu tuo, aut amicus, quem diligis ut animam tuam, clam dicens : Eamus, et serviamus diis alienis, quos ignoras tu, et patres tui,
Deuteronomy 13 7 cunctarum in circuitu gentium, quæ juxta vel procul sunt, ab initio usque ad finem terræ,
Deuteronomy 13 8 non acquiescas ei, nec audias, neque parcat ei oculus tuus ut miserearis et occultes eum,
Deuteronomy 13 9 sed statim interficies : sit primum manus tua super eum, et postea omnis populus mittat manum.
Deuteronomy 13 10 Lapidibus obrutus necabitur : quia voluit te abstrahere a Domino Deo tuo, qui eduxit te de terra Ægypti, de domo servitutis :
Deuteronomy 13 11 ut omnis Israël audiens timeat, et nequaquam ultra faciat quippiam hujus rei simile.
Deuteronomy 13 12 Si audieris in una urbium tuarum, quas Dominus Deus tuus dabit tibi ad habitandum, dicentes aliquos :
Deuteronomy 13 13 Egressi sunt filii Belial de medio tui, et averterunt habitatores urbis suæ, atque dixerunt : Eamus, et serviamus diis alienis quos ignoratis :
Deuteronomy 13 14 quare sollicite et diligenter, rei veritate perspecta, si inveneris certum esse quod dicitur, et abominationem hanc opere perpetratam,
Deuteronomy 13 15 statim percuties habitatores urbis illius in ore gladii, et delebis eam ac omnia quæ in illa sunt, usque ad pecora.
Deuteronomy 13 16 Quidquid etiam supellectilis fuerit, congregabis in medio platearum ejus, et cum ipsa civitate succendes, ita ut universa consumas Domino Deo tuo, et sit tumulus sempiternus. Non ædificabitur amplius,
Deuteronomy 13 17 et non adhærebit de illo anathemate quidquam in manu tua : ut avertatur Dominus ab ira furoris sui, et misereatur tui, multiplicetque te sicut juravit patribus tuis,
Deuteronomy 13 18 quando audieris vocem Domini Dei tui custodiens omnia præcepta ejus, quæ ego præcipio tibi hodie, ut facias quod placitum est in conspectu Domini Dei tui.
Deuteronomy 14 1 Filii estote Domini Dei vestri : non vos incidetis, nec facietis calvitium super mortuo :
Deuteronomy 14 2 quoniam populus sanctus es Domino Deo tuo, et te elegit ut sis ei in populum peculiarem de cunctis gentibus, quæ sunt super terram.
Deuteronomy 14 3 Ne comedatis quæ immunda sunt.
Deuteronomy 14 4 Hoc est animal quod comedere debetis : bovem, et ovem, et capram,
Deuteronomy 14 5 cervum et capream, bubalum, tragelaphum, pygargum, orygem, camelopardalum.
Deuteronomy 14 6 Omne animal, quod in duas partes findit ungulam, et ruminat, comedetis.
Deuteronomy 14 7 De his autem, quæ ruminant, et ungulam non findunt, comedere non debetis, ut camelum, leporem, chœrogryllum : hæc, quia ruminant et non dividunt ungulam, immunda erunt vobis.
Deuteronomy 14 8 Sus quoque, quoniam dividat ungulam et non ruminat, immunda erit. Carnibus eorum non vescemini, et cadavera non tangetis.
Deuteronomy 14 9 Hæc comedetis ex omnibus quæ morantur in aquis : quæ habent pinnulas et squamas, comedite :
Deuteronomy 14 10 quæ absque pinnulis et squamis sunt, ne comedatis, quia immunda sunt.
Deuteronomy 14 11 Omnes aves mundas comedite.
Deuteronomy 14 12 Immundas ne comedatis : aquilam scilicet, et gryphem, et haliæetum,
Deuteronomy 14 13 ixion et vulturem ac milvum juxta genus suum :
Deuteronomy 14 14 et omne corvini generis,
Deuteronomy 14 15 et struthionem, ac noctuam, et larum, atque accipitrem juxta genus suum :
Deuteronomy 14 16 herodium ac cygnum, et ibin,
Deuteronomy 14 17 ac mergulum, porphyrionem, et nycticoracem,
Deuteronomy 14 18 onocrotalum, et charadrium, singula in genere suo : upupam quoque et vespertilionem.
Deuteronomy 14 19 Et omne quod reptat et pennulas habet, immundum erit, et non comedetur.
Deuteronomy 14 20 Omne quod mundum est, comedite.
Deuteronomy 14 21 Quidquid autem morticinum est, ne vescamini ex eo. Peregrino, qui intra portas tuas est, da ut comedat, aut vende ei : quia tu populus sanctus Domini Dei tui es. Non coques hædum in lacte matris suæ.
Deuteronomy 14 22 Decimam partem separabis de cunctis fructibus tuis qui nascuntur in terra per annos singulos,
Deuteronomy 14 23 et comedes in conspectu Domini Dei tui in loco quem elegerit, ut in eo nomen illius invocetur, decimam frumenti tui, et vini, et olei, et primogenita de armentis et ovibus tuis : ut discas timere Dominum Deum tuum omni tempore.
Deuteronomy 14 24 Cum autem longior fuerit via, et locus quem elegerit Dominus Deus tuus, tibique benedixerit, nec potueris ad eum hæc cuncta portare,
Deuteronomy 14 25 vendes omnia, et in pretium rediges, portabisque manu tua, et proficisceris ad locum quem elegerit Dominus Deus tuus :
Deuteronomy 14 26 et emes ex eadem pecunia quidquid tibi placuerit, sive ex armentis, sive ex ovibus, vinum quoque et siceram, et omne quod desiderat anima tua : et comedes coram Domino Deo tuo, et epulaberis tu et domus tua :
Deuteronomy 14 27 et Levites qui intra portas tuas est, cave ne derelinquas eum, quia non habet aliam partem in possessione tua.
Deuteronomy 14 28 Anno tertio separabis aliam decimam ex omnibus quæ nascuntur tibi eo tempore, et repones intra januas tuas.
Deuteronomy 14 29 Venietque Levites qui aliam non habet partem nec possessionem tecum, et peregrinus ac pupillus et vidua, qui intra portas tuas sunt, et comedent et saturabuntur : ut benedicat tibi Dominus Deus tuus in cunctis operibus manuum tuarum quæ feceris.
Deuteronomy 15 1 Septimo anno facies remissionem,
Deuteronomy 15 2 quæ hoc ordine celebrabitur. Cui debetur aliquid ab amico vel proximo ac fratre suo, repetere non poterit, quia annus remissionis est Domini.
Deuteronomy 15 3 A peregrino et advena exiges : civem et propinquum repetendi non habebis potestatem.
Deuteronomy 15 4 Et omnino indigens et mendicus non erit inter vos : ut benedicat tibi Dominus Deus tuus in terra, quam traditurus est tibi in possessionem.
Deuteronomy 15 5 Si tamen audieris vocem Domini Dei tui, et custodieris universa quæ jussit, et quæ ego hodie præcipio tibi, benedicet tibi, ut pollicitus est.
Deuteronomy 15 6 Fœnerabis gentibus multis, et ipse a nullo accipies mutuum. Dominaberis nationibus plurimis, et tui nemo dominabitur.
Deuteronomy 15 7 Si unus de fratribus tuis, qui morantur intra portas civitatis tuæ in terra quam Dominus Deus tuus daturus est tibi, ad paupertatem venerit, non obdurabis cor tuum, nec contrahes manum,
Deuteronomy 15 8 sed aperies eam pauperi, et dabis mutuum, quo eum indigere perspexeris.
Deuteronomy 15 9 Cave ne forte subrepat tibi impia cogitatio, et dicas in corde tuo : Appropinquat septimus annus remissionis : et avertas oculos tuos a paupere fratre tuo, nolens ei quod postulat mutuum commodare : ne clamet contra te ad Dominum, et fiat tibi in peccatum.
Deuteronomy 15 10 Sed dabis ei : nec ages quippiam callide in ejus necessitatibus sublevandis, ut benedicat tibi Dominus Deus tuus in omni tempore, et in cunctis ad quæ manum miseris.
Deuteronomy 15 11 Non deerunt pauperes in terra habitationis tuæ : idcirco ego præcipio tibi, ut aperias manum fratri tuo egeno et pauperi, qui tecum versatur in terra.
Deuteronomy 15 12 Cum tibi venditus fuerit frater tuus Hebræus aut Hebræa, et sex annis servierit tibi, in septimo anno dimittes eum liberum :
Deuteronomy 15 13 et quem libertate donaveris, nequaquam vacuum abire patieris :
Deuteronomy 15 14 sed dabis viaticum de gregibus, et de area, et torculari tuo, quibus Dominus Deus tuus benedixerit tibi.
Deuteronomy 15 15 Memento quod et ipse servieris in terra Ægypti, et liberaverit te Dominus Deus tuus, et idcirco ego nunc præcipio tibi.
Deuteronomy 15 16 Sin autem dixerit : Nolo egredi : eo quod diligat te, et domum tuam, et bene sibi apud te esse sentiat :
Deuteronomy 15 17 assumes subulam, et perforabis aurem ejus in janua domus tuæ, et serviet tibi usque in æternum. Ancillæ quoque similiter facies.
Deuteronomy 15 18 Non avertas ab eis oculos tuos, quando dimiseris eos liberos, quoniam juxta mercedem mercenarii per sex annos servivit tibi : ut benedicat tibi Dominus Deus tuus in cunctis operibus quæ agis.
Deuteronomy 15 19 De primogenitis, quæ nascuntur in armentis, et in ovibus tuis, quidquid est sexus masculini, sanctificabis Domino Deo tuo. Non operaberis in primogenito bovis, et non tondebis primogenita ovium.
Deuteronomy 15 20 In conspectu Domini Dei tui comedes ea per annos singulos in loco quem elegerit Dominus, tu et domus tua.
Deuteronomy 15 21 Sin autem habuerit maculam, vel claudum fuerit, vel cæcum, aut in aliqua parte deforme vel debile, non immolabitur Domino Deo tuo :
Deuteronomy 15 22 sed intra portas urbis tuæ comedes illud : tam mundus quam immundus similiter vescentur eis, quasi caprea et cervo.
Deuteronomy 15 23 Hoc solum observabis, ut sanguinem eorum non comedas, sed effundes in terram quasi aquam.
Deuteronomy 16 1 Observa mensem novarum frugum, et verni primum temporis, ut facias Phase Domino Deo tuo : quoniam in isto mense eduxit te Dominus Deus tuus de Ægypto nocte.
Deuteronomy 16 2 Immolabisque Phase Domino Deo tuo de ovibus, et de bobus, in loco quem elegerit Dominus Deus tuus, ut habitet nomen ejus ibi.
Deuteronomy 16 3 Non comedes in eo panem fermentatum : septem diebus comedes absque fermento afflictionis panem, quoniam in pavore egressus es de Ægypto : ut memineris diei egressionis tuæ de Ægypto, omnibus diebus vitæ tuæ.
Deuteronomy 16 4 Non apparebit fermentum in omnibus terminis tuis septem diebus, et non remanebit de carnibus ejus, quod immolatum est vespere in die primo, usque mane.
Deuteronomy 16 5 Non poteris immolare Phase in qualibet urbium tuarum, quas Dominus Deus tuus daturus est tibi,
Deuteronomy 16 6 sed in loco quem elegerit Dominus Deus tuus, ut habitet nomen ejus ibi : immolabis Phase vespere ad solis occasum, quando egressus es de Ægypto.
Deuteronomy 16 7 Et coques, et comedes in loco quem elegerit Dominus Deus tuus, maneque consurgens vades in tabernacula tua.
Deuteronomy 16 8 Sex diebus comedes azyma : et in die septima, quia collecta est Domini Dei tui, non facies opus.
Deuteronomy 16 9 Septem hebdomadas numerabis tibi ab ea die qua falcem in segetem miseris.
Deuteronomy 16 10 Et celebraris diem festum hebdomadarum Domino Deo tuo, oblationem spontaneam manus tuæ, quam offeres juxta benedictionem Domini Dei tui :
Deuteronomy 16 11 et epulaberis coram Domino Deo tuo, tu, filius tuus et filia tua, servus tuus et ancilla tua, et Levites qui est intra portas tuas, advena ac pupillus et vidua, qui morantur vobiscum : in loco quem elegerit Dominus Deus tuus, ut habitet nomen ejus ibi.
Deuteronomy 16 12 Et recordaberis quoniam servus fueris in Ægypto : custodiesque ac facies quæ præcepta sunt.
Deuteronomy 16 13 Solemnitatem quoque tabernaculorum celebrabis per septem dies, quando collegeris de area et torculari fruges tuas :
Deuteronomy 16 14 et epulaberis in festivitate tua, tu, filius tuus et filia, servus tuus et ancilla, Levites quoque et advena, pupillus et vidua qui intra portas tuas sunt.
Deuteronomy 16 15 Septem diebus Domino Deo tuo festa celebrabis in loco quem elegerit Dominus : benedicetque tibi Dominus Deus tuus in cunctis frugibus tuis, et in omni opere manuum tuarum, erisque in lætitia.
Deuteronomy 16 16 Tribus vicibus per annum apparebit omne masculinum tuum in conspectu Domini Dei tui in loco quem elegerit : in solemnitate azymorum, in solemnitate hebdomadarum, et in solemnitate tabernaculorum. Non apparebit ante Dominum vacuus :
Deuteronomy 16 17 sed offeret unusquisque secundum quod habuerit juxta benedictionem Domini Dei sui, quam dederit ei.
Deuteronomy 16 18 Judices et magistros constitues in omnibus portis tuis, quas Dominus Deus tuus dederit tibi, per singulas tribus tuas : ut judicent populum justo judicio,
Deuteronomy 16 19 nec in alteram partem declinent. Non accipies personam, nec munera : quia munera excæcant oculos sapientum, et mutant verba justorum.
Deuteronomy 16 20 Juste quod justum est persequeris : ut vivas, et possideas terram, quam Dominus Deus tuus dederit tibi.
Deuteronomy 16 21 Non plantabis lucum, et omnem arborem juxta altare Domini Dei tui.
Deuteronomy 16 22 Nec facies tibi, neque constitues statuam : quæ odit Dominus Deus tuus.
Deuteronomy 17 1 Non immolabis Domino Deo tuo ovem, et bovem, in quo est macula, aut quippiam vitii : quia abominatio est Domino Deo tuo.
Deuteronomy 17 2 Cum reperti fuerint apud te intra unam portarum tuarum, quas Dominus Deus tuus dabit tibi, vir aut mulier qui faciant malum in conspectu Domini Dei tui, et transgrediantur pactum illius,
Deuteronomy 17 3 ut vadant et servant diis alienis, et adorent eos, solem et lunam, et omnem militiam cæli, quæ non præcepi :
Deuteronomy 17 4 et hoc tibi fuerit nuntiatum, audiensque inquisieris diligenter et verum esse repereris, et abominatio facta est in Israël :
Deuteronomy 17 5 educes virum ac mulierem, qui rem sceleratissimam perpetrarunt, ad portas civitatis tuæ, et lapidibus obruentur.
Deuteronomy 17 6 In ore duorum aut trium testium peribit qui interficietur. Nemo occidatur, uno contra se dicente testimonium.
Deuteronomy 17 7 Manus testium prima interficiet eum, et manus reliqui populi extrema mittetur : ut auferas malum de medio tui.
Deuteronomy 17 8 Si difficile et ambiguum apud te judicium esse perspexeris inter sanguinem et sanguinem, causam et causam, lepram et lepram : et judicum intra portas tuas videris verba variari : surge, et ascende ad locum, quem elegerit Dominus Deus tuus.
Deuteronomy 17 9 Veniesque ad sacerdotes Levitici generis, et ad judicem qui fuerit illo tempore : quæresque ab eis, qui indicabunt tibi judicii veritatem.
Deuteronomy 17 10 Et facies quodcumque dixerint qui præsunt loco quem elegerit Dominus, et docuerint te
Deuteronomy 17 11 juxta legem ejus, sequerisque sententiam eorum, nec declinabis ad dexteram neque ad sinistram.
Deuteronomy 17 12 Qui autem superbierit, nolens obedire sacerdotis imperio, qui eo tempore ministrat Domino Deo tuo, et decreto judicis, morietur homo ille, et auferes malum de Israël :
Deuteronomy 17 13 cunctusque populus audiens timebit, ut nullus deinceps intumescat superbia.
Deuteronomy 17 14 Cum ingressus fueris terram, quam Dominus Deus tuus dabit tibi, et possederis eam, habitaverisque in illa, et dixeris : Constituam super me regem, sicut habent omnes per circuitum nationes :
Deuteronomy 17 15 eum constitues, quem Dominus Deus tuus elegerit de numero fratrum tuorum. Non poteris alterius gentis hominem regem facere, qui non sit frater tuus.
Deuteronomy 17 16 Cumque fuerit constitutus, non multiplicabit sibi equos, nec reducet populum in Ægyptum, equitatus numero sublevatus, præsertim cum Dominus præceperit vobis ut nequaquam amplius per eamdem viam revertamini.
Deuteronomy 17 17 Non habebit uxores plurimas, quæ alliciant animum ejus, neque argenti et auri immensa pondera.
Deuteronomy 17 18 Postquam autem sederit in solio regni sui, describet sibi Deuteronomium legis hujus in volumine, accipiens exemplar a sacerdotibus Leviticæ tribus,
Deuteronomy 17 19 et habebit secum, legetque illud omnibus diebus vitæ suæ, ut discat timere Dominum Deum suum, et custodire verba et cæremonias ejus, quæ in lege præcepta sunt.
Deuteronomy 17 20 Nec elevetur cor ejus in superbiam super fratres suos, neque declinet in partem dexteram vel sinistram, ut longo tempore regnet ipse et filii ejus super Israël.
Deuteronomy 18 1 Non habebunt sacerdotes et Levitæ, et omnes qui de eadem tribu sunt, partem et hæreditatem cum reliquo Israël, quia sacrificia Domini, et oblationes ejus comedent,
Deuteronomy 18 2 et nihil aliud accipient de possessione fratrum suorum : Dominus enim ipse est hæreditas eorum, sicut locutus est illis.
Deuteronomy 18 3 Hoc erit judicium sacerdotum a populo, et ab his qui offerunt victimas : sive bovem, sive ovem immolaverint, dabunt sacerdoti armum ac ventriculum :
Deuteronomy 18 4 primitias frumenti, vini, et olei, et lanarum partem ex ovium tonsione.
Deuteronomy 18 5 Ipsum enim elegit Dominus Deus tuus de cunctis tribubus tuis, ut stet, et ministret nomini Domini, ipse, et filii ejus in sempiternum.
Deuteronomy 18 6 Si exierit Levites ex una urbium tuarum ex omni Israël in qua habitat, et voluerit venire, desiderans locum quem elegerit Dominus,
Deuteronomy 18 7 ministrabit in nomine Domini Dei sui, sicut omnes fratres ejus Levitæ, qui stabunt eo tempore coram Domino.
Deuteronomy 18 8 Partem ciborum eamdem accipiet, quam et ceteri : excepto eo, quod in urbe sua ex paterna ei successione debetur.
Deuteronomy 18 9 Quando ingressus fueris terram, quam Dominus Deus tuus dabit tibi, cave ne imitari velis abominationes illarum gentium.
Deuteronomy 18 10 Nec inveniatur in te qui lustret filium suum, aut filiam, ducens per ignem : aut qui ariolos sciscitetur, et observet somnia atque auguria, nec sit maleficus,
Deuteronomy 18 11 nec incantantor, nec qui pythones consulat, nec divinos, aut quærat a mortuis veritatem.
Deuteronomy 18 12 Omnia enim hæc abominatur Dominus, et propter istiusmodi scelera delebit eos in introitu tuo.
Deuteronomy 18 13 Perfectus eris, et absque macula cum Domino Deo tuo.
Deuteronomy 18 14 Gentes istæ, quarum possidebis terram, augures et divinos audiunt : tu autem a Domino Deo tuo aliter institutus es.
Deuteronomy 18 15 Prophetam de gente tua et de fratribus tuis, sicut me, suscitabit tibi Dominus Deus tuus : ipsum audies,
Deuteronomy 18 16 ut petisti a Domino Deo tuo in Horeb, quando concio congregata est, atque dixisti : Ultra non audiam vocem Domini Dei mei, et ignem hunc maximum amplius non videbo, ne moriar.
Deuteronomy 18 17 Et ait Dominus mihi : Bene omnia sunt locuti.
Deuteronomy 18 18 Prophetam suscitabo eis de medio fratrum suorum similem tui : et ponam verba mea in ore ejus, loqueturque ad eos omnia quæ præcepero illi.
Deuteronomy 18 19 Qui autem verba ejus, quæ loquetur in nomine meo, audire noluerit, ego ultor existam.
Deuteronomy 18 20 Propheta autem qui arrogantia depravatus voluerit loqui in nomine meo, quæ ego non præcepi illi ut diceret, aut ex nomine alienorum deorum, interficietur.
Deuteronomy 18 21 Quod si tacita cogitatione responderis : Quomodo possum intelligere verbum, quod Dominus non est locutus ?
Deuteronomy 18 22 hoc habebis signum : quod in nomine Domini propheta ille prædixerit, et non evenerit : hoc Dominus non est locutus, sed per tumorem animi sui propheta confinxit : et idcirco non timebis eum.
Deuteronomy 19 1 Cum disperdiderit Dominus Deus tuus gentes, quarum tibi traditurus est terram, et possederis eam, habitaverisque in urbibus ejus et in ædibus :
Deuteronomy 19 2 tres civitates separabis tibi in medio terræ, quam Dominus Deus tuus dabit tibi in possessionem,
Deuteronomy 19 3 sternens diligenter viam : et in tres æqualiter partes totam terræ tuæ provinciam divides : ut habeat e vicino qui propter homicidium profugus est, quo possit evadere.
Deuteronomy 19 4 Hæc erit lex homicidæ fugientis, cujus vita servanda est : qui percusserit proximum suum nesciens, et qui heri et nudiustertius nullum contra eum odium habuisse comprobatur :
Deuteronomy 19 5 sed abiisse cum eo simpliciter in silvam ad ligna cædenda, et in succisione lignorum securis fugerit manu, ferrumque lapsum de manubrio amicum ejus percusserit, et occiderit : hic ad unam supradictarum urbium confugiet, et vivet :
Deuteronomy 19 6 ne forsitan proximus ejus, cujus effusus est sanguis, dolore stimulatus, persequatur, et apprehendat eum si longior via fuerit, et percutiat animam ejus, qui non est reus mortis : quia nullum contra eum, qui occisus est, odium prius habuisse monstratur.
Deuteronomy 19 7 Idcirco præcipio tibi, ut tres civitates æqualis inter se spatii dividas.
Deuteronomy 19 8 Cum autem dilataverit Dominus Deus tuus terminos tuos, sicut juravit patribus tuis, et dederit tibi cunctam terram, quam eis pollicitus est
Deuteronomy 19 9 (si tamen custodieris mandata ejus, et feceris, quæ hodie præcipio tibi, ut diligas Dominum Deum tuum, et ambules in viis ejus omni tempore), addes tibi tres alias civitates, et supradictarum trium urbium numerum duplicabis :
Deuteronomy 19 10 ut non effundatur sanguis innoxius in medio terræ, quam Dominus Deus tuus dabit tibi possidendam, ne sis sanguinis reus.
Deuteronomy 19 11 Si quis autem, odio habens proximum suum, insidiatus fuerit vitæ ejus, surgensque percusserit illum, et mortuus fuerit, fugeritque ad unam de supradictis urbibus,
Deuteronomy 19 12 mittent seniores civitatis illius, et arripient eum de loco effugii, tradentque in manu proximi, cujus sanguis effusus est, et morietur.
Deuteronomy 19 13 Non miseraberis ejus, et auferes innoxium sanguinem de Israël, ut bene sit tibi.
Deuteronomy 19 14 Non assumes, et transferes terminos proximi tui, quos fixerunt priores in possessione tua, quam Dominus Deus tuus dabit tibi in terra quam acceperis possidendam.
Deuteronomy 19 15 Non stabit testis unus contra aliquem, quidquid illud peccati, et facinoris fuerit : sed in ore duorum aut trium testium stabit omne verbum.
Deuteronomy 19 16 Si steterit testis mendax contra hominem, accusans eum prævaricationis,
Deuteronomy 19 17 stabunt ambo, quorum causa est, ante Dominum in conspectu sacerdotum et judicum qui fuerint in diebus illis.
Deuteronomy 19 18 Cumque diligentissime perscrutantes, invenerint falsum testem dixisse contra fratrem suum mendacium,
Deuteronomy 19 19 reddent ei sicut fratri suo facere cogitavit, et auferes malum de medio tui :
Deuteronomy 19 20 ut audientes ceteri timorem habeant, et nequaquam talia audeant facere.
Deuteronomy 19 21 Non misereberis ejus, sed animam pro anima, oculum pro oculo, dentem pro dente, manum pro manu, pedem pro pede exiges.
Deuteronomy 20 1 Si exieris ad bellum contra hostes tuos, et videris equitatus et currus, et majorem quam tu habeas adversarii exercitus multitudinem, non timebis eos : quia Dominus Deus tuus tecum est, qui eduxit te de terra Ægypti.
Deuteronomy 20 2 Appropinquante autem jam prælio, stabit sacerdos ante aciem, et sic loquetur ad populum :
Deuteronomy 20 3 Audi, Israël : vos hodie contra inimicos vestros pugnam committitis : non pertimescat cor vestrum, nolite metuere, nolite cedere, nec formidetis eos :
Deuteronomy 20 4 quia Dominus Deus vester in medio vestri est, et pro vobis contra adversarios dimicabit, ut eruat vos de periculo.
Deuteronomy 20 5 Duces quoque per singulas turmas audiente exercitu proclamabunt : Quis est homo qui ædificavit domum novam, et non dedicavit eam ? vadat, et revertatur in domum suam, ne forte moriatur in bello, et alius dedicet eam.
Deuteronomy 20 6 Quis est homo qui plantavit vineam, et necdum fecit eam esse communem, de qua vesci omnibus liceat ? vadat, et revertatur in domum suam, ne forte moriatur in bello, et alius homo ejus fungatur officio.
Deuteronomy 20 7 Quis est homo, qui despondit uxorem, et non accepit eam ? vadat, et revertatur in domum suam, ne forte moriatur in bello, et alius homo accipiat eam.
Deuteronomy 20 8 His dictis addent reliqua, et loquentur ad populum : Quis est homo formidolosus, et corde pavido ? vadat, et revertatur in domum suam, ne pavere faciat corda fratrum suorum, sicut ipse timore perterritus est.
Deuteronomy 20 9 Cumque siluerint duces exercitus, et finem loquendi fecerint, unusquisque suos ad bellandum cuneos præparabit.
Deuteronomy 20 10 Siquando accesseris ad expugnandam civitatem, offeres ei primum pacem.
Deuteronomy 20 11 Si receperit, et aperuerit tibi portas, cunctus populus, qui in ea est, salvabitur, et serviet tibi sub tributo.
Deuteronomy 20 12 Sin autem fœdus inire noluerit, et cœperit contra te bellum, oppugnabis eam.
Deuteronomy 20 13 Cumque tradiderit Dominus Deus tuus illam in manu tua, percuties omne quod in ea generis masculini est, in ore gladii,
Deuteronomy 20 14 absque mulieribus et infantibus, jumentis et ceteris quæ in civitate sunt. Omnem prædam exercitui divides, et comedes de spoliis hostium tuorum, quæ Dominus Deus tuus dederit tibi.
Deuteronomy 20 15 Sic facies cunctis civitatibus, quæ a te procul valde sunt, et non sunt de his urbibus, quas in possessionem accepturus es.
Deuteronomy 20 16 De his autem civitatibus, quæ dabuntur tibi, nullum omnino permittes vivere :
Deuteronomy 20 17 sed interficies in ore gladii, Hethæum videlicet, et Amorrhæum, et Chananæum, Pherezæum, et Hevæum, et Jebusæum, sicut præcepit tibi Dominus Deus tuus :
Deuteronomy 20 18 ne forte doceant vos facere cunctas abominationes, quas ipsi operati sunt diis suis, et peccetis in Dominum Deum vestrum.
Deuteronomy 20 19 Quando obsederis civitatem multo tempore, et munitionibus circumdederis ut expugnes eam, non succides arbores, de quibus vesci potest, nec securibus per circuitum debes vastare regionem : quoniam lignum est, et non homo, nec potest bellantium contra te augere numerum.
Deuteronomy 20 20 Si qua autem ligna non sunt pomifera, sed agrestia, et in ceteros apta usus, succide, et instrue machinas, donec capias civitatem, quæ contra te dimicat.
Deuteronomy 21 1 Quando inventum fuerit in terra, quam Dominus Deus tuus daturus est tibi, hominis cadaver occisi, et ignorabitur cædis reus,
Deuteronomy 21 2 egredientur majores natu, et judices tui, et metientur a loco cadaveris singularum per circuitum spatia civitatum :
Deuteronomy 21 3 et quam viciniorem ceteris esse perspexerint, seniores civitatis illius tollent vitulam de armento, quæ non traxit jugum, nec terram scidit vomere,
Deuteronomy 21 4 et ducent eam ad vallem asperam atque saxosam, quæ numquam arata est, nec sementem recepit : et cædent in ea cervices vitulæ :
Deuteronomy 21 5 accedentque sacerdotes filii Levi, quos elegerit Dominus Deus tuus ut ministrent ei, et benedicant in nomine ejus, et ad verbum eorum omne negotium, et quidquid mundum, vel immundum est, judicetur.
Deuteronomy 21 6 Et venient majores natu civitatis illius ad interfectum, lavabuntque manus suas super vitulam, quæ in valle percussa est,
Deuteronomy 21 7 et dicent : Manus nostræ non effuderunt sanguinem hunc, nec oculi viderunt :
Deuteronomy 21 8 propitius esto populo tuo Israël, quem redemisti, Domine, et ne reputes sanguinem innocentem in medio populi tui Israël. Et auferetur ab eis reatus sanguinis :
Deuteronomy 21 9 tu autem alienus eris ab innocentis cruore, qui fusus est, cum feceris quod præcepit Dominus.
Deuteronomy 21 10 Si egressus fueris ad pugnam contra inimicos tuos, et tradiderit eos Dominus Deus tuus in manu tua, captivosque duxeris,
Deuteronomy 21 11 et videris in numero captivorum mulierem pulchram, et adamaveris eam, voluerisque habere uxorem,
Deuteronomy 21 12 introduces eam in domum tuam : quæ radet cæsariem, et circumcidet ungues,
Deuteronomy 21 13 et deponet vestem, in qua capta est : sedensque in domo tua, flebit patrem et matrem suam uno mense : et postea intrabis ad eam, dormiesque cum illa, et erit uxor tua.
Deuteronomy 21 14 Si autem postea non sederit animo tuo, dimittes eam liberam, nec vendere poteris pecunia, nec opprimere per potentiam : quia humiliasti eam.
Deuteronomy 21 15 Si habuerit homo uxores duas, unam dilectam, et alteram odiosam, genuerintque ex eo liberos, et fuerit filius odiosæ primogenitus,
Deuteronomy 21 16 volueritque substantiam inter filios suos dividere, non poterit filium dilectæ facere primogenitum, et præferre filio odiosæ :
Deuteronomy 21 17 sed filium odiosæ agnoscet primogenitum, dabitque ei de his quæ habuerit cuncta duplicia : iste est enim principium liberorum ejus, et huic debentur primogenita.
Deuteronomy 21 18 Si genuerit homo filium contumacem et protervum, qui non audiat patris aut matris imperium, et coërcitus obedire contempserit :
Deuteronomy 21 19 apprehendent eum, et ducent ad seniores civitatis illius, et ad portam judicii,
Deuteronomy 21 20 dicentque ad eos : Filius noster iste protervus et contumax est : monita nostra audire contemnit, comessationibus vacat, et luxuriæ atque conviviis :
Deuteronomy 21 21 lapidibus eum obruet populus civitatis, et morietur, ut auferatis malum de medio vestri, et universus Israël audiens pertimescat.
Deuteronomy 21 22 Quando peccaverit homo quod morte plectendum est, et adjudicatus morti appensus fuerit in patibulo :
Deuteronomy 21 23 non permanebit cadaver ejus in ligno, sed in eadem die sepelietur : quia maledictus a Deo est qui pendet in ligno : et nequaquam contaminabis terram tuam, quam Dominus Deus tuus dederit tibi in possessionem.
Deuteronomy 22 1 Non videbis bovem fratris tui, aut ovem errantem, et præteribis : sed reduces fratri tuo,
Deuteronomy 22 2 etiamsi non est propinquus frater tuus, nec nosti eum : duces in domum tuam, et erunt apud te quamdiu quærat ea frater tuus, et recipiat.
Deuteronomy 22 3 Similiter facies de asino, et de vestimento, et de omni re fratris tui, quæ perierit : si inveneris eam, ne negligas quasi alienam.
Deuteronomy 22 4 Si videris asinum fratris tui aut bovem cecidisse in via, non despicies, sed sublevabis cum eo.
Deuteronomy 22 5 Non induetur mulier veste virili, nec vir utetur veste feminea : abominabilis enim apud Deum est qui facit hæc.
Deuteronomy 22 6 Si ambulans per viam, in arbore vel in terra nidum avis inveneris, et matrem pullis vel ovis desuper incubantem : non tenebis eam cum filiis,
Deuteronomy 22 7 sed abire patieris, captos tenens filios : ut bene sit tibi, et longo vivas tempore.
Deuteronomy 22 8 Cum ædificaveris domum novam, facies murum tecti per circuitum : ne effundatur sanguis in domo tua, et sis reus labente alio, et in præceps ruente.
Deuteronomy 22 9 Non seres vineam tuam altero semine : ne et sementis quam sevisti, et quæ nascuntur ex vinea, pariter sanctificentur.
Deuteronomy 22 10 Non arabis in bove simul et asino.
Deuteronomy 22 11 Non indueris vestimento, quod ex lana linoque contextum est.
Deuteronomy 22 12 Funiculos in fimbriis facies per quatuor angulos pallii tui, quo operieris.
Deuteronomy 22 13 Si duxerit vir uxorem, et postea odio habuerit eam,
Deuteronomy 22 14 quæsieritque occasiones quibus dimittat eam, objiciens ei nomen pessimum, et dixerit : Uxorem hanc accepi, et ingressus ad eam non inveni virginem :
Deuteronomy 22 15 tollent eam pater et mater ejus, et ferent secum signa virginitatis ejus ad seniores urbis qui in porta sunt :
Deuteronomy 22 16 et dicet pater : Filiam meam dedi huic uxorem : quam quia odit,
Deuteronomy 22 17 imponit ei nomen pessimum, ut dicat : Non inveni filiam tuam virginem : et ecce hæc sunt signa virginitatis filiæ meæ. Expandent vestimentum coram senioribus civitatis :
Deuteronomy 22 18 apprehendentque senes urbis illius virum, et verberabunt illum,
Deuteronomy 22 19 condemnantes insuper centum siclis argenti, quos dabit patri puellæ, quoniam diffamavit nomen pessimum super virginem Israël : habebitque eam uxorem, et non poterit dimittere eam omnibus diebus vitæ suæ.
Deuteronomy 22 20 Quod si verum est quod objicit, et non est in puella inventa virginitas,
Deuteronomy 22 21 ejicient eam extra fores domus patris sui, et lapidibus obruent viri civitatis illius, et morietur : quoniam fecit nefas in Israël, ut fornicaretur in domo patris sui : et auferes malum de medio tui.
Deuteronomy 22 22 Si dormierit vir cum uxore alterius, uterque morietur, id est, adulter et adultera : et auferes malum de Israël.
Deuteronomy 22 23 Si puellam virginem desponderit vir, et invenerit eam aliquis in civitate, et concubuerit cum ea,
Deuteronomy 22 24 educes utrumque ad portam civitatis illius, et lapidibus obruentur : puella, quia non clamavit, cum esset in civitate : vir, quia humiliavit uxorem proximi sui : et auferes malum de medio tui.
Deuteronomy 22 25 Sin autem in agro repererit vir puellam, quæ desponsata est, et apprehendens concubuerit cum ea, ipse morietur solus :
Deuteronomy 22 26 puella nihil patietur, nec est rea mortis : quoniam sicut latro consurgit contra fratrem suum, et occidit animam ejus, ita et puella perpessa est.
Deuteronomy 22 27 Sola erat in agro : clamavit, et nullus affuit qui liberaret eam.
Deuteronomy 22 28 Si invenerit vir puellam virginem, quæ non habet sponsum, et apprehendens concubuerit cum illa, et res ad judicium venerit :
Deuteronomy 22 29 dabit qui dormivit cum ea, patri puellæ quinquaginta siclos argenti, et habebit eam uxorem, quia humiliavit illam : non poterit dimittere eam cunctis diebus vitæ suæ.
Deuteronomy 22 30 Non accipiet homo uxorem patris sui, nec revelabit operimentum ejus.
Deuteronomy 23 1 Non intravit eunuchus, attritis vel amputatis testiculis et abscisso veretro, ecclesiam Domini.
Deuteronomy 23 2 Non ingredietur mamzer, hoc est, de scorto natus, in ecclesiam Domini, usque ad decimam generationem.
Deuteronomy 23 3 Ammonites et Moabites etiam post decimam generationem non intrabunt ecclesiam Domini in æternum :
Deuteronomy 23 4 quia noluerunt vobis occurrere cum pane et aqua in via quando egressi estis de Ægypto : et quia conduxerunt contra te Balaam filium Beor de Mesopotamia Syriæ, ut malediceret tibi :
Deuteronomy 23 5 et noluit Dominus Deus tuus audire Balaam, vertitque maledictionem ejus in benedictionem tuam, eo quod diligeret te.
Deuteronomy 23 6 Non facies cum eis pacem, nec quæras eis bona cunctis diebus vitæ tuæ in sempiternum.
Deuteronomy 23 7 Non abominaberis Idumæum, quia frater tuus est : nec Ægyptium, quia advena fuisti in terra ejus.
Deuteronomy 23 8 Qui nati fuerint ex eis, tertia generatione intrabunt in ecclesiam Domini.
Deuteronomy 23 9 Quando egressus fueris adversus hostes tuos in pugnam, custodies te ab omni re mala.
Deuteronomy 23 10 Si fuerit inter vos homo, qui nocturno pollutus sit somnio, egredietur extra castra,
Deuteronomy 23 11 et non revertetur, priusquam ad vesperam lavetur aqua : et post solis occasum regredietur in castra.
Deuteronomy 23 12 Habebis locum extra castra, ad quem egrediaris ad requisita naturæ,
Deuteronomy 23 13 gerens paxillum in balteo : cumque sederis, fodies per circuitum, et egesta humo operies
Deuteronomy 23 14 quo revelatus es : Dominus enim Deus tuus ambulat in medio castrorum, ut eruat te, et tradat tibi inimicos tuos : et sint castra tua sancta, et nihil in eis appareat fœditatis, ne derelinquat te.
Deuteronomy 23 15 Non trades servum domino suo, qui ad te confugerit.
Deuteronomy 23 16 Habitabit tecum in loco, qui ei placuerit, et in una urbium tuarum requiescet : ne contristes eum.
Deuteronomy 23 17 Non erit meretrix de filiabus Israël, nec scortator de filiis Israël.
Deuteronomy 23 18 Non offeres mercedem prostibuli, nec pretium canis in domo Domini Dei tui, quidquid illud est quod voveris : quia abominatio est utrumque apud Dominum Deum tuum.
Deuteronomy 23 19 Non fœnerabis fratri tuo ad usuram pecuniam, nec fruges, nec quamlibet aliam rem :
Deuteronomy 23 20 sed alieno. Fratri autem tuo absque usura id quo indiget, commodabis : ut benedicat tibi Dominus Deus tuus in omni opere tuo in terra, ad quam ingredieris possidendam.
Deuteronomy 23 21 Cum votum voveris Domino Deo tuo, non tardabis reddere : quia requiret illud Dominus Deus tuus, et si moratus fueris, reputabitur tibi in peccatum.
Deuteronomy 23 22 Si nolueris polliceri, absque peccato eris.
Deuteronomy 23 23 Quod autem semel egressum est de labiis tuis, observabis, et facies sicut promisisti Domino Deo tuo, et propria voluntate et ore tuo locutus es.
Deuteronomy 23 24 Ingressus vineam proximi tui, comede uvas, quantum tibi placuerit : foras autem ne efferas tecum.
Deuteronomy 23 25 Si intraveris in segetem amici tui, franges spicas, et manu conteres : falce autem non metes.
Deuteronomy 24 1 Si acceperit homo uxorem, et habuerit eam, et non invenerit gratiam ante oculos ejus propter aliquam fœditatem : scribet libellum repudii, et dabit in manu illius, et dimittet eam de domo sua.
Deuteronomy 24 2 Cumque egressa alterum maritum duxerit,
Deuteronomy 24 3 et ille quoque oderit eam, dederitque ei libellum repudii, et dimiserit de domo sua, vel certe mortuus fuerit :
Deuteronomy 24 4 non poterit prior maritus recipere eam in uxorem : quia polluta est, et abominabilis facta est coram Domino : ne peccare facias terram tuam, quam Dominus Deus tuus tradiderit tibi possidendam.
Deuteronomy 24 5 Cum acceperit homo nuper uxorem, non procedet ad bellum, nec ei quippiam necessitatis injungetur publicæ, sed vacabit absque culpa domi suæ, ut uno anno lætetur cum uxore sua.
Deuteronomy 24 6 Non accipies loco pignoris inferiorem, et superiorem molam : quia animam suam opposuit tibi.
Deuteronomy 24 7 Si deprehensus fuerit homo sollicitans fratrem suum de filiis Israël, et vendito eo acceperit pretium, interficietur, et auferes malum de medio tui.
Deuteronomy 24 8 Observa diligenter ne incurras plagam lepræ, sed facies quæcumque docuerint te sacerdotes Levitici generis, juxta id quod præcepi eis, et imple sollicite.
Deuteronomy 24 9 Mementote quæ fecerit Dominus Deus vester Mariæ in via cum egrederemini de Ægypto.
Deuteronomy 24 10 Cum repetes a proximo tuo rem aliquam, quam debet tibi, non ingredieris domum ejus ut pignus auferas :
Deuteronomy 24 11 sed stabis foris, et ille tibi proferet quod habuerit.
Deuteronomy 24 12 Sin autem pauper est, non pernoctabit apud te pignus,
Deuteronomy 24 13 sed statim reddes ei ante solis occasum : ut dormiens in vestimento suo, benedicat tibi, et habeas justitiam coram Domino Deo tuo.
Deuteronomy 24 14 Non negabis mercedem indigentis, et pauperis fratris tui, sive advenæ, qui tecum moratur in terra, et intra portas tuas est :
Deuteronomy 24 15 sed eadem die reddes ei pretium laboris sui ante solis occasum, quia pauper est, et ex eo sustentat animam suam : ne clamet contra te ad Dominum, et reputetur tibi in peccatum.
Deuteronomy 24 16 Non occidentur patres pro filiis, neque filii pro patribus, sed unusquisque pro peccato suo morietur.
Deuteronomy 24 17 Non pervertes judicium advenæ et pupilli, nec auferes pignoris loco viduæ vestimentum.
Deuteronomy 24 18 Memento quod servieris in Ægypto, et eruerit te Dominus Deus tuus inde. Idcirco præcipio tibi ut facias hanc rem.
Deuteronomy 24 19 Quando messueris segetem in agro tuo, et oblitus manipulum reliqueris, non reverteris, ut tollas illum : sed advenam, et pupillum, et viduam auferre patieris, ut benedicat tibi Dominus Deus tuus in omni opere manuum tuarum.
Deuteronomy 24 20 Si fruges collegeris olivarum, quidquid remanserit in arboribus, non reverteris ut colligas : sed relinques advenæ, pupillo, ac viduæ.
Deuteronomy 24 21 Si vindemiaveris vineam tuam, non colliges remanentes racemos : sed cedent in usus advenæ, pupilli, ac viduæ.
Deuteronomy 24 22 Memento quod et tu servieris in Ægypto, et idcirco præcipio tibi ut facias hanc rem.
Deuteronomy 25 1 Si fuerit causa inter aliquos, et interpellaverint judices : quem justum esse perspexerint, illi justitiæ palmam dabunt : quem impium, condemnabunt impietatis.
Deuteronomy 25 2 Sin autem eum, qui peccavit, dignum viderint plagis : prosternent, et coram se facient verberari. Pro mensura peccati erit et plagarum modus :
Deuteronomy 25 3 ita dumtaxat, ut quadragenarium numerum non excedant : ne fœde laceratus ante oculos tuos abeat frater tuus.
Deuteronomy 25 4 Non ligabis os bovis terentis in area fruges tuas.
Deuteronomy 25 5 Quando habitaverint fratres simul, et unus ex eis absque liberis mortuus fuerit, uxor defuncti non nubet alteri : sed accipiet eam frater ejus, et suscitabit semen fratris sui :
Deuteronomy 25 6 et primogenitum ex ea filium nomine illius appellabit, ut non deleatur nomen ejus ex Israël.
Deuteronomy 25 7 Sin autem noluerit accipere uxorem fratris sui, quæ ei lege debetur, perget mulier ad portam civitatis, et interpellabit majores natu, dicetque : Non vult frater viri mei suscitare nomen fratris sui in Israël, nec me in conjugem sumere.
Deuteronomy 25 8 Statimque accersiri eum facient, et interrogabunt. Si responderit : Nolo eam uxorem accipere :
Deuteronomy 25 9 accedet mulier ad eum coram senioribus, et tollet calceamentum de pede ejus, spuetque in faciem illius, et dicet : Sic fiet homini, qui non ædificat domum fratris sui.
Deuteronomy 25 10 Et vocabitur nomen illius in Israël, Domus discalceati.
Deuteronomy 25 11 Si habuerint inter se jurgium viri duo, et unus contra alterum rixari cœperit, volensque uxor alterius eruere virum suum de manu fortioris, miseritque manum, et apprehenderit verenda ejus :
Deuteronomy 25 12 abscides manum illius, nec flecteris super eam ulla misericordia.
Deuteronomy 25 13 Non habebis in sacculo diversa pondera, majus et minus :
Deuteronomy 25 14 nec erit in domo tua modius major, et minor.
Deuteronomy 25 15 Pondus habebis justum et verum, et modius æqualis et verus erit tibi : ut multo vivas tempore super terram, quam Dominus Deus tuus dederit tibi.
Deuteronomy 25 16 Abominatur enim Dominus tuus eum qui facit hæc, et aversatur omnem injustitiam.
Deuteronomy 25 17 Memento quæ fecerit tibi Amalec in via quando egrediebaris ex Ægypto :
Deuteronomy 25 18 quomodo occurrerit tibi, et extremos agminis tui, qui lassi residebant, ceciderit, quando tu eras fame et labore confectus : et non timuerit Deum.
Deuteronomy 25 19 Cum ergo Dominus Deus tuus dederit tibi requiem, et subjecerit cunctas per circuitum nationes in terra, quam tibi pollicitus est : delebis nomen ejus sub cælo. Cave ne obliviscaris.
Deuteronomy 26 1 Cumque intraveris terram, quam Dominus Deus tuus tibi daturus est possidendam, et obtinueris eam, atque habitaveris in ea :
Deuteronomy 26 2 tolles de cunctis frugibus tuis primitias, et pones in cartallo, pergesque ad locum quem Dominus Deus tuus elegerit, ut ibi invocetur nomen ejus :
Deuteronomy 26 3 accedesque ad sacerdotem, qui fuerit in diebus illis, et dices ad eum : Profiteor hodie coram Domino Deo tuo, quod ingressus sum in terram, pro qua juravit patribus nostris, ut daret eam nobis.
Deuteronomy 26 4 Suscipiensque sacerdos cartallum de manu tua, ponet ante altare Domini Dei tui :
Deuteronomy 26 5 et loqueris in conspectu Domini Dei tui : Syrus persequebatur patrem meum, qui descendit in Ægyptum, et ibi peregrinatus est in paucissimo numero : crevitque in gentem magnam ac robustam et infinitæ multitudinis.
Deuteronomy 26 6 Afflixeruntque nos Ægyptii, et persecuti sunt, imponentes onera gravissima :
Deuteronomy 26 7 et clamavimus ad Dominum Deum patrum nostrorum : qui exaudivit nos, et respexit humilitatem nostram, et laborem, atque angustiam :
Deuteronomy 26 8 et eduxit nos de Ægypto in manu forti, et brachio extento, in ingenti pavore, in signis atque portentis :
Deuteronomy 26 9 et introduxit ad locum istum, et tradidit nobis terram lacte et melle manantem.
Deuteronomy 26 10 Et idcirco nunc offero primitias frugum terræ, quam Dominus dedit mihi. Et dimittes eas in conspectu Domini Dei tui, et adorato Domino Deo tuo.
Deuteronomy 26 11 Et epulaberis in omnibus bonis, quæ Dominus Deus tuus dederit tibi, et domui tuæ, tu et Levites, et advena qui tecum est.
Deuteronomy 26 12 Quando compleveris decimam cunctarum frugum tuarum, anno decimarum tertio, dabis Levitæ, et advenæ, et pupillo et viduæ, ut comedant intra portas tuas, et saturentur :
Deuteronomy 26 13 loquerisque in conspectu Domini Deo tui : Abstuli quod sanctificatum est de domo mea, et dedi illud Levitæ et advenæ, et pupillo ac viduæ, sicut jussisti mihi : non præterivi mandata tua, nec sum oblitus imperii tui.
Deuteronomy 26 14 Non comedi ex eis in luctu meo, nec separavi ea in qualibet immunditia, nec expendi ex his quidquam in re funebri. Obedivi voci Domini Dei mei, et feci omnia sicut præcepisti mihi.
Deuteronomy 26 15 Respice de sanctuario tuo, et de excelso cælorum habitaculo, et benedic populo tuo Israël, et terræ, quam dedisti nobis, sicut jurasti patribus nostris, terræ lacte et melle mananti.
Deuteronomy 26 16 Hodie Dominus Deus tuus præcepit tibi ut facias mandata hæc atque judicia : et custodias et impleas ex toto corde tuo, et ex tota anima tua.
Deuteronomy 26 17 Dominum elegisti hodie, ut sit tibi Deus, et ambules in viis ejus, et custodias cæremonias illius, et mandata atque judicia, et obedias ejus imperio.
Deuteronomy 26 18 Et Dominus elegit te hodie ut sis ei populus peculiaris, sicut locutus est tibi, et custodias omnia præcepta illius :
Deuteronomy 26 19 et faciat te excelsiorem cunctis gentibus quas creavit, in laudem, et nomen, et gloriam suam : ut sis populus sanctus Domini Dei tui, sicut locutus est.
Deuteronomy 27 1 Præcepit autem Moyses et seniores Israël populo, dicentes : Custodite omne mandatum quod præcipio vobis hodie.
Deuteronomy 27 2 Cumque transieritis Jordanem in terram, quam Dominus Deus tuus dabit tibi, eriges ingentes lapides, et calce lævigabis eos,
Deuteronomy 27 3 ut possis in eis scribere omnia verba legis hujus, Jordane transmisso : ut introëas terram, quam Dominus Deus tuus dabit tibi, terram lacte et melle manantem, sicut juravit patribus tuis.
Deuteronomy 27 4 Quando ergo transieritis Jordanem, erigite lapides, quos ego hodie præcipio vobis in monte Hebal, et lævigabis eos calce :
Deuteronomy 27 5 et ædificabis ibi altare Domino Deo tuo de lapidibus, quos ferrum non tetigit,
Deuteronomy 27 6 et de saxis informibus et impolitis : et offeres super eo holocausta Domino Deo tuo,
Deuteronomy 27 7 et immolabis hostias pacificas, comedesque ibi, et epulaberis coram Domino Deo tuo.
Deuteronomy 27 8 Et scribes super lapides omnia verba legis hujus plane et lucide.
Deuteronomy 27 9 Dixeruntque Moyses et sacerdotes Levitici generis ad omnem Israëlem : Attende, et audi, Israël : hodie factus es populus Domini Dei tui :
Deuteronomy 27 10 audies vocem ejus, et facies mandata atque justitias, quas ego præcipio tibi.
Deuteronomy 27 11 Præcepitque Moyses populo in die illo, dicens :
Deuteronomy 27 12 Hi stabunt ad benedicendum populo super montem Garizim, Jordane transmisso : Simeon, Levi, Judas, Issachar, Joseph, et Benjamin.
Deuteronomy 27 13 Et e regione isti stabunt ad maledicendum in monte Hebal : Ruben, Gad, et Aser, et Zabulon, Dan, et Nephthali.
Deuteronomy 27 14 Et pronuntiabunt Levitæ, dicentque ad omnes viros Israël excelsa voce :
Deuteronomy 27 15 Maledictus homo qui facit sculptile et conflatile, abominationem Domini, opus manuum artificum, ponetque illud in abscondito : et respondebit omnis populus, et dicet : Amen.
Deuteronomy 27 16 Maledictus qui non honorat patrem suum, et matrem : et dicet omnis populus : Amen.
Deuteronomy 27 17 Maledictus qui transfert terminos proximi sui : et dicet omnis populus : Amen.
Deuteronomy 27 18 Maledictus qui errare facit cæcum in itinere : et dicet omnis populus : Amen.
Deuteronomy 27 19 Maledictus qui pervertit judicium advenæ, pupilli et viduæ : et dicet omnis populus : Amen.
Deuteronomy 27 20 Maledictus qui dormit cum uxore patris sui, et revelat operimentum lectuli ejus : et dicet omnis populus : Amen.
Deuteronomy 27 21 Maledictus qui dormit cum omni jumento : et dicet omnis populus : Amen.
Deuteronomy 27 22 Maledictus qui dormit cum sorore sua, filia patris sui, vel matris suæ : et dicet omnis populus : Amen.
Deuteronomy 27 23 Maledictus qui dormit cum socru sua : et dicet omnis populus : Amen.
Deuteronomy 27 24 Maledictus qui clam percusserit proximum suum : et dicet omnis populus : Amen.
Deuteronomy 27 25 Maledictus qui accipit munera, ut percutiat animam sanguinis innocentis : et dicet omnis populus : Amen.
Deuteronomy 27 26 Maledictus qui non permanet in sermonibus legis hujus, nec eos opere perficit : et dicet omnis populus : Amen.
Deuteronomy 28 1 Si autem audieris vocem Domini Dei tui, ut facias atque custodias omnia mandata ejus, quæ ego præcipio tibi hodie, faciet te Dominus Deus tuus excelsiorem cunctis gentibus, quæ versantur in terra.
Deuteronomy 28 2 Venientque super te universæ benedictiones istæ, et apprehendent te : si tamen præcepta ejus audieris.
Deuteronomy 28 3 Benedictus tu in civitate, et benedictus in agro.
Deuteronomy 28 4 Benedictus fructus ventris tui, et fructus terræ tuæ, fructusque jumentorum tuorum, greges armentorum tuorum, et caulæ ovium tuarum.
Deuteronomy 28 5 Benedicta horrea tua, et benedictæ reliquiæ tuæ.
Deuteronomy 28 6 Benedictus eris tu ingrediens et egrediens.
Deuteronomy 28 7 Dabit Dominus inimicos tuos, qui consurgunt adversum te, corruentes in conspectu tuo : per unam viam venient contra te, et per septem fugient a facie tua.
Deuteronomy 28 8 Emittet Dominus benedictionem super cellaria tua, et super omnia opera manuum tuarum : benedicetque tibi in terra, quam acceperis.
Deuteronomy 28 9 Suscitabit te Dominus sibi in populum sanctum, sicut juravit tibi : si custodieris mandata Domini Dei tui, et ambulaveris in viis ejus.
Deuteronomy 28 10 Videbuntque omnes terrarum populi quod nomen Domini invocatum sit super te, et timebunt te.
Deuteronomy 28 11 Abundare te faciet Dominus omnibus bonis, fructu uteri tui, et fructu jumentorum tuorum, fructu terræ tuæ, quam juravit Dominus patribus tuis ut daret tibi.
Deuteronomy 28 12 Aperiet Dominus thesaurum suum optimum, cælum, ut tribuat pluviam terræ tuæ in tempore suo : benedicetque cunctis operibus manuum tuarum. Et fœnerabis gentibus multis, et ipse a nullo fœnus accipies.
Deuteronomy 28 13 Constituet te Dominus in caput, et non in caudam : et eris semper supra, et non subter : si tamen audieris mandata Domini Dei tui quæ ego præcipio tibi hodie, et custodieris et feceris,
Deuteronomy 28 14 ac non declinaveris ab eis nec ad dexteram, nec ad sinistram, nec secutus fueris deos alienos, neque colueris eos.
Deuteronomy 28 15 Quod si audire nolueris vocem Domini Dei tui, ut custodias, et facias omnia mandata ejus et cæremonias, quas ego præcipio tibi hodie, venient super te omnes maledictiones istæ, et apprehendent te.
Deuteronomy 28 16 Maledictus eris in civitate, maledictus in agro.
Deuteronomy 28 17 Maledictum horreum tuum, et maledictæ reliquiæ tuæ.
Deuteronomy 28 18 Maledictus fructus ventris tui, et fructus terræ tuæ, armenta boum tuorum, et greges ovium tuarum.
Deuteronomy 28 19 Maledictus eris ingrediens, et maledictus egrediens.
Deuteronomy 28 20 Mittet Dominus super te famem et esuriem, et increpationem in omnia opera tua, quæ tu facies : donec conterat te, et perdat velociter, propter adinventiones tuas pessimas in quibus reliquisti me.
Deuteronomy 28 21 Adjungat tibi Dominus pestilentiam, donec consumat te de terra ad quam ingredieris possidendam.
Deuteronomy 28 22 Percutiat te Dominus egestate, febri et frigore, ardore et æstu, et aëre corrupto ac rubigine, et persequatur donec pereas.
Deuteronomy 28 23 Sit cælum, quod supra te est, æneum : et terra, quam calcas, ferrea.
Deuteronomy 28 24 Det Dominus imbrem terræ tuæ pulverem, et de cælo descendat super te cinis, donec conteraris.
Deuteronomy 28 25 Tradat te Dominus corruentem ante hostes tuos : per unam viam egrediaris contra eos, et per septem fugias, et dispergaris per omnia regna terræ,
Deuteronomy 28 26 sitque cadaver tuum in escam cunctis volatilibus cæli, et bestiis terræ, et non sit qui abigat.
Deuteronomy 28 27 Percutiat te Dominus ulcere Ægypti, et partem corporis, per quam stercora egeruntur, scabie quoque et prurigine : ita ut curari nequeas.
Deuteronomy 28 28 Percutiat te Dominus amentia et cæcitate ac furore mentis,
Deuteronomy 28 29 et palpes in meridie sicut palpare solet cæcus in tenebris, et non dirigas vias tuas. Omnique tempore calumniam sustineas, et opprimaris violentia, nec habeas qui liberet te.
Deuteronomy 28 30 Uxorem accipias, et alius dormiat cum ea. Domum ædifices, et non habites in ea. Plantes vineam, et non vindemies eam.
Deuteronomy 28 31 Bos tuus immoletur coram te, et non comedas ex eo. Asinus tuus rapiatur in conspectu tuo, et non reddatur tibi. Oves tuæ dentur inimicis tuis, et non sit qui te adjuvet.
Deuteronomy 28 32 Filii tui et filiæ tuæ tradantur alteri populo, videntibus oculis tuis, et deficientibus ad conspectum eorum tota die, et non sit fortitudo in manu tua.
Deuteronomy 28 33 Fructus terræ tuæ, et omnes labores tuos, comedat populus quem ignoras : et sis semper calumniam sustinens, et oppressus cunctis diebus,
Deuteronomy 28 34 et stupens ad terrorem eorum quæ videbunt oculi tui.
Deuteronomy 28 35 Percutiat te Dominus ulcere pessimo in genibus et in suris, sanarique non possis a planta pedis usque ad verticem tuum.
Deuteronomy 28 36 Ducet te Dominus, et regem tuum, quem constitueris super te, in gentem, quam ignoras tu et patres tui : et servies ibi diis alienis, ligno et lapidi.
Deuteronomy 28 37 Et eris perditus in proverbium ac fabulam omnibus populis, ad quos te introduxerit Dominus.
Deuteronomy 28 38 Sementem multam jacies in terram, et modicum congregabis : quia locustæ devorabunt omnia.
Deuteronomy 28 39 Vineam plantabis, et fodies : et vinum non bibes, nec colliges ex ea quippiam : quoniam vastabitur vermibus.
Deuteronomy 28 40 Olivas habebis in omnibus terminis tuis, et non ungeris oleo : quia defluent, et peribunt.
Deuteronomy 28 41 Filios generabis et filias, et non frueris eis : quoniam ducentur in captivitatem.
Deuteronomy 28 42 Omnes arbores tuas et fruges terræ tuæ rubigo consumet.
Deuteronomy 28 43 Advena, qui tecum versatur in terra, ascendet super te, eritque sublimior : tu autem descendes, et eris inferior.
Deuteronomy 28 44 Ipse fœnerabit tibi, et tu non fœnerabis ei. Ipse erit in caput, et tu eris in caudam.
Deuteronomy 28 45 Et venient super te omnes maledictiones istæ, et persequentes apprehendent te, donec intereas : quia non audisti vocem Domini Dei tui, nec servasti mandata ejus et cæremonias, quas præcepit tibi.
Deuteronomy 28 46 Et erunt in te signa atque prodigia, et in semine tuo usque in sempiternum :
Deuteronomy 28 47 eo quod non servieris Domino Deo tuo in gaudio, cordisque lætitia, propter rerum omnium abundantiam.
Deuteronomy 28 48 Servies inimico tuo, quem immittet tibi Dominus, in fame, et siti, et nuditate, et omni penuria : et ponet jugum ferreum super cervicem tuam, donec te conterat.
Deuteronomy 28 49 Adducet Dominus super te gentem de longinquo, et de extremis terræ finibus in similitudinem aquilæ volantis cum impetu, cujus linguam intelligere non possis :
Deuteronomy 28 50 gentem procacissimam, quæ non deferat seni, nec misereatur parvuli,
Deuteronomy 28 51 et devoret fructum jumentorum tuorum, ac fruges terræ tuæ : donec intereas, et non relinquat tibi triticum, vinum, et oleum, armenta boum, et greges ovium : donec te disperdat,
Deuteronomy 28 52 et conterat in cunctis urbibus tuis, et destruantur muri tui firmi atque sublimes, in quibus habebas fiduciam in omni terra tua. Obsideberis intra portas tuas in omni terra tua, quam dabit tibi Dominus Deus tuus :
Deuteronomy 28 53 et comedes fructum uteri tui, et carnes filiorum tuorum et filiarum tuarum, quas dederit tibi Dominus Deus tuus, in angustia et vastitate qua opprimet te hostis tuus.
Deuteronomy 28 54 Homo delicatus in te, et luxuriosus valde, invidebit fratri suo, et uxori, quæ cubat in sinu suo,
Deuteronomy 28 55 ne det eis de carnibus filiorum suorum, quas comedet : eo quod nihil aliud habeat in obsidione et penuria, qua vastaverint te inimici tui intra omnes portas tuas.
Deuteronomy 28 56 Tenera mulier et delicata, quæ super terram ingredi non valebat, nec pedis vestigium figere, propter mollitiem et teneritudinem nimiam, invidebit viro suo, qui cubat in sinu ejus, super filii et filiæ carnibus,
Deuteronomy 28 57 et illuvie secundarum, quæ egrediuntur de medio feminum ejus, et super liberis qui eadem hora nati sunt. Comedent enim eos clam propter rerum omnium penuriam in obsidione et vastitate, qua opprimet te inimicus tuus intra portas tuas.
Deuteronomy 28 58 Nisi custodieris et feceris omnia verba legis hujus, quæ scripta sunt in hoc volumine, et timueris nomen ejus gloriosum et terribile, hoc est, Dominum Deum tuum :
Deuteronomy 28 59 augebit Dominus plagas tuas, et plagas seminis tui, plagas magnas et perseverantes, infirmitates pessimas et perpetuas :
Deuteronomy 28 60 et convertet in te omnes afflictiones Ægypti, quas timuisti, et adhærebunt tibi.
Deuteronomy 28 61 Insuper et universos languores, et plagas, quæ non sunt scriptæ in volumine legis hujus, inducet Dominus super te, donec te conterat :
Deuteronomy 28 62 et remanebitis pauci numero, qui prius eratis sicut astra cæli præ multitudine, quoniam non audisti vocem Domini Dei tui.
Deuteronomy 28 63 Et sicut ante lætatus est Dominus super vos, bene vobis faciens, vosque multiplicans : sic lætabitur disperdens vos atque subvertens, ut auferamini de terra, ad quam ingredieris possidendam.
Deuteronomy 28 64 Disperget te Dominus in omnes populos, a summitate terræ usque ad terminos ejus : et servies ibi diis alienis, quos et tu ignoras et patres tui, lignis et lapidibus.
Deuteronomy 28 65 In gentibus quoque illis non quiesces, neque erit requies vestigio pedis tui. Dabit enim tibi Dominus ibi cor pavidum, et deficientes oculos, et animam consumptam mœrore :
Deuteronomy 28 66 et erit vita tua quasi pendens ante te. Timebis nocte et die, et non credes vitæ tuæ.
Deuteronomy 28 67 Mane dices : Quis mihi det vesperum ? et vespere : Quis mihi det mane ? propter cordis tui formidinem, qua terreberis, et propter ea, quæ tuis videbis oculis.
Deuteronomy 28 68 Reducet te Dominus classibus in Ægyptum per viam de qua dixit tibi ut eam amplius non videres. Ibi venderis inimicis tuis in servos et ancillas, et non erit qui emat.
Deuteronomy 29 1 Hæc sunt verba fœderis quod præcepit Dominus Moysi ut feriret cum filiis Israël in terra Moab : præter illud fœdus, quod cum eis pepigit in Horeb.
Deuteronomy 29 2 Vocavitque Moyses omnem Israël, et dixit ad eos : Vos vidistis universa, quæ fecit Dominus coram vobis in terra Ægypti Pharaoni, et omnibus servis ejus, universæque terræ illius,
Deuteronomy 29 3 tentationes magnas, quas viderunt oculi tui, signa illa, portentaque ingentia,
Deuteronomy 29 4 et non dedit vobis Dominus cor intelligens, et oculos videntes, et aures quæ possunt audire, usque in præsentem diem.
Deuteronomy 29 5 Adduxit vos quadraginta annis per desertum : non sunt attrita vestimenta vestra, nec calceamenta pedum vestrorum vetustate consumpta sunt.
Deuteronomy 29 6 Panem non comedistis, vinum et siceram non bibistis : ut sciretis quia ego sum Dominus Deus vester.
Deuteronomy 29 7 Et venistis ad hunc locum : egressusque est Sehon rex Hesebon, et Og rex Basan, occurrentes nobis ad pugnam. Et percussimus eos,
Deuteronomy 29 8 et tulimus terram eorum, ac tradidimus possidendam Ruben et Gad, et dimidiæ tribui Manasse.
Deuteronomy 29 9 Custodite ergo verba pacti hujus, et implete ea : ut intelligatis universa quæ facitis.
Deuteronomy 29 10 Vos statis hodie cuncti coram Domino Deo vestro, principes vestri, et tribus, ac majores natu, atque doctores, omnis populus Israël,
Deuteronomy 29 11 liberi et uxores vestræ, et advena qui tecum moratur in castris, exceptis lignorum cæsoribus, et his qui comportant aquas :
Deuteronomy 29 12 ut transeas in fœdere Domini Dei tui, et in jurejurando quod hodie Dominus Deus tuus percutit tecum :
Deuteronomy 29 13 ut suscitet te sibi in populum, et ipse sit Deus tuus sicut locutus est tibi, et sicut juravit patribus tuis, Abraham, Isaac, et Jacob.
Deuteronomy 29 14 Nec vobis solis ego hoc fœdus ferio, et hæc juramenta confirmo,
Deuteronomy 29 15 sed cunctis præsentibus et absentibus.
Deuteronomy 29 16 Vos enim nostis quomodo habitaverimus in terra Ægypti, et quomodo transierimus per medium nationum, quas transeuntes
Deuteronomy 29 17 vidistis abominationes et sordes, id est, idola eorum, lignum et lapidem, argentum et aurum, quæ colebant.
Deuteronomy 29 18 Ne forte sit inter vos vir aut mulier, familia aut tribus, cujus cor aversum est hodie a Domino Deo nostro, ut vadat et serviat diis illarum gentium : et sit inter vos radix germinans fel et amaritudinem.
Deuteronomy 29 19 Cumque audierit verba juramenti hujus, benedicat sibi in corde suo, dicens : Pax erit mihi, et ambulabo in pravitate cordis mei : et absumat ebria sitientem,
Deuteronomy 29 20 et Dominus non ignoscat ei : sed tunc quam maxime furor ejus fumet, et zelus contra hominem illum, et sedeant super eum omnia maledicta, quæ scripta sunt in hoc volumine : et deleat Dominus nomen ejus sub cælo,
Deuteronomy 29 21 et consumat eum in perditionem ex omnibus tribubus Israël, juxta maledictiones, quæ in libro legis hujus ac fœderis continentur.
Deuteronomy 29 22 Dicetque sequens generatio, et filii qui nascentur deinceps, et peregrini qui de longe venerint, videntes plagas terræ illius, et infirmitates, quibus eam afflixerit Dominus,
Deuteronomy 29 23 sulphure, et salis ardore comburens, ita ut ultra non seratur, nec virens quippiam germinet, in exemplum subversionis Sodomæ et Gomorrhæ, Adamæ et Seboim, quas subvertit Dominus in ira et furore suo.
Deuteronomy 29 24 Et dicent omnes gentes : Quare sic fecit Dominus terræ huic ? quæ est hæc ira furoris ejus immensa ?
Deuteronomy 29 25 Et respondebunt : Quia dereliquerunt pactum Domini, quod pepigit cum patribus eorum, quando eduxit eos de terra Ægypti :
Deuteronomy 29 26 et servierunt diis alienis, et adoraverunt eos, quos nesciebant, et quibus non fuerant attributi :
Deuteronomy 29 27 idcirco iratus est furor Domini contra terram istam, ut induceret super eam omnia maledicta, quæ in hoc volumine scripta sunt :
Deuteronomy 29 28 et ejecit eos de terra sua in ira et in furore, et in indignatione maxima, projecitque in terram alienam, sicut hodie comprobatur.
Deuteronomy 29 29 Abscondita, Domino Deo nostro ; quæ manifesta sunt, nobis et filiis nostris usque in sempiternum, ut faciamus universa verba legis hujus.
Deuteronomy 30 1 Cum ergo venerint super te omnes sermones isti, benedictio sive maledictio, quam proposui in conspectu tuo : et ductus pœnitudine cordis tui in universis gentibus, in quas disperserit te Dominus Deus tuus,
Deuteronomy 30 2 et reversus fueris ad eum, et obedieris ejus imperiis, sicut ego hodie præcipio tibi, cum filiis tuis, in toto corde tuo, et in tota anima tua :
Deuteronomy 30 3 reducet Dominus Deus tuus captivitatem tuam, ac miserebitur tui, et rursum congregabit te de cunctis populis, in quos te ante dispersit.
Deuteronomy 30 4 Si ad cardines cæli fueris dissipatus, inde te retrahet Dominus Deus tuus,
Deuteronomy 30 5 et assumet, atque introducet in terram, quam possederunt patres tui, et obtinebis eam : et benedicens tibi, majoris numeri te esse faciat quam fuerunt patres tui.
Deuteronomy 30 6 Circumcidet Dominus Deus tuus cor tuum, et cor seminis tui, ut diligas Dominum Deum tuum in toto corde tuo, et in tota anima tua, ut possis vivere.
Deuteronomy 30 7 Omnes autem maledictiones has convertet super inimicos tuos, et eos qui oderunt te et persequuntur.
Deuteronomy 30 8 Tu autem reverteris, et audies vocem Domini Dei tui, faciesque universa mandata quæ ego præcipio tibi hodie :
Deuteronomy 30 9 et abundare te faciet Dominus Deus tuus in cunctis operibus manuum tuarum, in sobole uteri tui, et in fructu jumentorum tuorum, in ubertate terræ tuæ, et in rerum omnium largitate. Revertetur enim Dominus, ut gaudeat super te in omnibus bonis, sicut gavisus est in patribus tuis :
Deuteronomy 30 10 si tamen audieris vocem Domini Dei tui, et custodieris præcepta ejus et cæremonias, quæ in hac lege conscripta sunt : et revertaris ad Dominum Deum tuum in toto corde tuo, et in tota anima tua.
Deuteronomy 30 11 Mandatum hoc, quod ego præcipio tibi hodie, non supra te est, neque procul positum,
Deuteronomy 30 12 nec in cælo situm, ut possis dicere : Quis nostrum valet ad cælum ascendere, ut deferat illud ad nos, et audiamus atque opere compleamus ?
Deuteronomy 30 13 neque trans mare positum : ut causeris, et dicas : Quis ex nobis poterit transfretare mare, et illud ad nos usque deferre, ut possimus audire et facere quod præceptum est ?
Deuteronomy 30 14 sed juxta te est sermo valde, in ore tuo, et in corde tuo, ut facias illum.
Deuteronomy 30 15 Considera quod hodie proposuerim in conspectu tuo, vitam et bonum, et e contrario mortem et malum :
Deuteronomy 30 16 ut diligas Dominum Deum tuum, et ambules in viis ejus, et custodias mandata illius ac cæremonias atque judicia : et vivas, atque multiplicet te, benedicatque tibi in terra, ad quam ingredieris possidendam.
Deuteronomy 30 17 Si autem aversum fuerit cor tuum, et audire nolueris, atque errore deceptus adoraveris deos alienos, et servieris eis :
Deuteronomy 30 18 prædico tibi hodie quod pereas, et parvo tempore moreris in terra, ad quam, Jordane transmisso, ingredieris possidendam.
Deuteronomy 30 19 Testes invoco hodie cælum et terram, quod proposuerim vobis vitam et mortem, benedictionem et maledictionem. Elige ergo vitam, ut et tu vivas, et semen tuum :
Deuteronomy 30 20 et diligas Dominum Deum tuum, atque obedias voci ejus, et illi adhæreas (ipse est enim vita tua, et longitudo dierum tuorum), ut habites in terra, pro qua juravit Dominus patribus tuis, Abraham, Isaac, et Jacob, ut daret eam illis.
Deuteronomy 31 1 Abiit itaque Moyses, et locutus est omnia verba hæc ad universum Israël,
Deuteronomy 31 2 et dixit ad eos : Centum viginti annorum sum hodie ; non possum ultra egredi et ingredi, præsertim cum et Dominus dixerit mihi : Non transibis Jordanem istum.
Deuteronomy 31 3 Dominus ergo Deus tuus transibit ante te : ipse delebit omnes gentes has in conspectu tuo, et possidebis eas : et Josue iste transibit ante te, sicut locutus est Dominus.
Deuteronomy 31 4 Facietque Dominus eis sicut fecit Sehon et Og regibus Amorrhæorum, et terræ eorum, delebitque eos.
Deuteronomy 31 5 Cum ergo et hos tradiderit vobis, similiter facietis eis, sicut præcepi vobis.
Deuteronomy 31 6 Viriliter agite, et confortamini : nolite timere, nec paveatis ad conspectum eorum : quia Dominus Deus tuus ipse est ductor tuus, et non dimittet, nec derelinquet te.
Deuteronomy 31 7 Vocavitque Moyses Josue, et dixit ei coram omni Israël : Confortare, et esto robustus : tu enim introduces populum istum in terram, quam daturum se patribus eorum juravit Dominus, et tu eam sorte divides.
Deuteronomy 31 8 Et Dominus qui ductor est vester, ipse erit tecum : non dimittet, nec derelinquet te : noli timere, nec paveas.
Deuteronomy 31 9 Scripsit itaque Moyses legem hanc, et tradidit eam sacerdotibus filiis Levi, qui portabant arcam fœderis Domini, et cunctis senioribus Israël.
Deuteronomy 31 10 Præcepitque eis, dicens : Post septem annos, anno remissionis, in solemnitate tabernaculorum,
Deuteronomy 31 11 convenientibus cunctis ex Israël, ut appareant in conspectu Domini Dei tui in loco quem elegerit Dominus, leges verba legis hujus coram omni Israël, audientibus eis,
Deuteronomy 31 12 et in unum omni populo congregato, tam viris quam mulieribus, parvulis, et advenis, qui sunt intra portas tuas : ut audientes discant, et timeant Dominum Deum vestrum, et custodiant, impleantque omnes sermones legis hujus.
Deuteronomy 31 13 Filii quoque eorum qui nunc ignorant, ut audire possint, et timeant Dominum Deum suum cunctis diebus quibus versantur in terra, ad quam vos, Jordane transmisso, pergitis obtinendam.
Deuteronomy 31 14 Et ait Dominus ad Moysen : Ecce prope sunt dies mortis tuæ : voca Josue, et state in tabernaculo testimonii, ut præcipiam ei. Abierunt ergo Moyses et Josue, et steterunt in tabernaculo testimonii :
Deuteronomy 31 15 apparuitque Dominus ibi in columna nubis, quæ stetit in introitu tabernaculi.
Deuteronomy 31 16 Dixitque Dominus ad Moysen : Ecce tu dormies cum patribus tuis, et populus iste consurgens fornicabitur post deos alienos in terra, ad quam ingreditur ut habitet in ea : ibi derelinquet me, et irritum faciet fœdus, quod pepigi cum eo.
Deuteronomy 31 17 Et irascetur furor meus contra eum in die illo : et derelinquam eum, et abscondam faciem meam ab eo, et erit in devorationem : invenient eum omnia mala et afflictiones, ita ut dicat in illo die : Vere quia non est Deus mecum, invenerunt me hæc mala.
Deuteronomy 31 18 Ego autem abscondam, et celabo faciem meam in die illo propter omnia mala, quæ fecit, quia secutus est deos alienos.
Deuteronomy 31 19 Nunc itaque scribite vobis canticum istud, et docete filios Israël : ut memoriter teneant, et ore decantent, et sit mihi carmen istud pro testimonio inter filios Israël.
Deuteronomy 31 20 Introducam enim eum in terram, pro qua juravi patribus ejus, lacte et melle manantem. Cumque comederint, et saturati, crassique fuerint, avertentur ad deos alienos, et servient eis : detrahentque mihi, et irritum facient pactum meum.
Deuteronomy 31 21 Postquam invenerint eum mala multa et afflictiones, respondebit ei canticum istud pro testimonio, quod nulla delebit oblivio ex ore seminis sui. Scio enim cogitationes ejus, quæ facturus sit hodie, antequam introducam eum in terram, quam ei pollicitus sum.
Deuteronomy 31 22 Scripsit ergo Moyses canticum, et docuit filios Israël.
Deuteronomy 31 23 Præcepitque Dominus Josue filio Nun, et ait : Confortare, et esto robustus : tu enim introduces filios Israël in terram, quam pollicitus sum, et ego ero tecum.
Deuteronomy 31 24 Postquam ergo scripsit Moyses verba legis hujus in volumine, atque complevit,
Deuteronomy 31 25 præcepit Levitis, qui portabant arcam fœderis Domini, dicens :
Deuteronomy 31 26 Tollite librum istum, et ponite eum in latere arcæ fœderis Domini Dei vestri : ut sit ibi contra te in testimonium.
Deuteronomy 31 27 Ego enim scio contentionem tuam, et cervicem tuam durissimam. Adhuc vivente me et ingrediente vobiscum, semper contentiose egistis contra Dominum : quanto magis cum mortuus fuero ?
Deuteronomy 31 28 Congregate ad me omnes majores natu per tribus vestras, atque doctores, et loquar audientibus eis sermones istos, et invocabo contra eos cælum et terram.
Deuteronomy 31 29 Novi enim quod post mortem meam inique agetis, et declinabitis cito de via, quam præcepi vobis : et occurrent vobis mala in extremo tempore, quando feceritis malum in conspectu Domini, ut irritetis eum per opera manuum vestrarum.
Deuteronomy 31 30 Locutus est ergo Moyses, audiente universo cœtu Israël, verba carminis hujus, et ad finem usque complevit.
Deuteronomy 32 1 Audite, cæli, quæ loquor : audiat terra verba oris mei.
Deuteronomy 32 2 Concrescat ut pluvia doctrina mea, fluat ut ros eloquium meum, quasi imber super herbam, et quasi stillæ super gramina.
Deuteronomy 32 3 Quia nomen Domini invocabo : date magnificentiam Deo nostro.
Deuteronomy 32 4 Dei perfecta sunt opera, et omnes viæ ejus judicia : Deus fidelis, et absque ulla iniquitate, justus et rectus.
Deuteronomy 32 5 Peccaverunt ei, et non filii ejus in sordibus : generatio prava atque perversa.
Deuteronomy 32 6 Hæccine reddis Domino, popule stulte et insipiens ? numquid non ipse est pater tuus, qui possedit te, et fecit, et creavit te ?
Deuteronomy 32 7 Memento dierum antiquorum, cogita generationes singulas : interroga patrem tuum, et annuntiabit tibi : majores tuos, et dicent tibi.
Deuteronomy 32 8 Quando dividebat Altissimus gentes, quando separabat filios Adam, constituit terminos populorum juxta numerum filiorum Israël.
Deuteronomy 32 9 Pars autem Domini, populus ejus : Jacob funiculus hæreditatis ejus.
Deuteronomy 32 10 Invenit eum in terra deserta, in loco horroris, et vastæ solitudinis : circumduxit eum, et docuit : et custodivit quasi pupillam oculi sui.
Deuteronomy 32 11 Sicut aquila provocans ad volandum pullos suos, et super eos volitans, expandit alas suas, et assumpsit eum, atque portavit in humeris suis.
Deuteronomy 32 12 Dominus solus dux ejus fuit, et non erat cum eo deus alienus :
Deuteronomy 32 13 constituit eum super excelsam terram, ut comederet fructus agrorum : ut sugeret mel de petra, oleumque de saxo durissimo ;
Deuteronomy 32 14 butyrum de armento, et lac de ovibus cum adipe agnorum, et arietum filiorum Basan : et hircos cum medulla tritici, et sanguinem uvæ biberet meracissimum.
Deuteronomy 32 15 Incrassatus est dilectus, et recalcitravit : incrassatus, impinguatus, dilatatus, dereliquit Deum factorem suum, et recessit a Deo salutari suo.
Deuteronomy 32 16 Provocaverunt eum in diis alienis, et in abominationibus ad iracundiam concitaverunt.
Deuteronomy 32 17 Immolaverunt dæmoniis et non Deo, diis quos ignorabant : novi recentesque venerunt, quos non coluerunt patres eorum :
Deuteronomy 32 18 Deum qui te genuit dereliquisti, et oblitus es Domini creatoris tui.
Deuteronomy 32 19 Vidit Dominus, et ad iracundiam concitatus est : quia provocaverunt eum filii sui et filiæ.
Deuteronomy 32 20 Et ait : Abscondam faciem meam ab eis, et considerabo novissima eorum : generatio enim perversa est, et infideles filii.
Deuteronomy 32 21 Ipsi me provocaverunt in eo qui non erat Deus, et irritaverunt in vanitatibus suis : et ego provocabo eos in eo qui non est populus, et in gente stulta irritabo illos.
Deuteronomy 32 22 Ignis succensus est in furore meo, et ardebit usque ad inferni novissima : devorabitque terram cum germine suo, et montium fundamenta comburet.
Deuteronomy 32 23 Congregabo super eos mala, et sagittas meas complebo in eis.
Deuteronomy 32 24 Consumentur fame, et devorabunt eos aves morsu amarissimo : dentes bestiarum immittam in eos, cum furore trahentium super terram, atque serpentium.
Deuteronomy 32 25 Foris vastabit eos gladius, et intus pavor, juvenem simul ac virginem, lactentem cum homine sene.
Deuteronomy 32 26 Dixi : Ubinam sunt ? cessare faciam ex hominibus memoriam eorum.
Deuteronomy 32 27 Sed propter iram inimicorum distuli : ne forte superbirent hostes eorum, et dicerent : Manus nostra excelsa, et non Dominus, fecit hæc omnia.
Deuteronomy 32 28 Gens absque consilio est, et sine prudentia.
Deuteronomy 32 29 Utinam saperent, et intelligerent, ac novissima providerent.
Deuteronomy 32 30 Quomodo persequatur unus mille, et duo fugent decem millia ? nonne ideo, quia Deus suus vendidit eos, et Dominus conclusit illos ?
Deuteronomy 32 31 Non enim est Deus noster ut dii eorum : et inimici nostri sunt judices.
Deuteronomy 32 32 De vinea Sodomorum, vinea eorum, et de suburbanis Gomorrhæ : uva eorum, uva fellis, et botri amarissimi.
Deuteronomy 32 33 Fel draconum vinum eorum, et venenum aspidum insanabile.
Deuteronomy 32 34 Nonne hæc condita sunt apud me, et signata in thesauris meis ?
Deuteronomy 32 35 Mea est ultio, et ego retribuam in tempore, ut labatur pes eorum : juxta est dies perditionis, et adesse festinant tempora.
Deuteronomy 32 36 Judicabit Dominus populum suum, et in servis suis miserebitur : videbit quod infirmata sit manus, et clausi quoque defecerunt, residuique consumpti sunt.
Deuteronomy 32 37 Et dicet : Ubi sunt dii eorum, in quibus habebant fiduciam ?
Deuteronomy 32 38 de quorum victimis comedebant adipes, et bibebant vinum libaminum : surgant, et opitulentur vobis, et in necessitate vos protegant.
Deuteronomy 32 39 Videte quod ego sim solus, et non sit alius Deus præter me : ego occidam, et ego vivere faciam : percutiam, et ego sanabo, et non est qui de manu mea possit eruere.
Deuteronomy 32 40 Levabo ad cælum manum meam, et dicam : Vivo ego in æternum.
Deuteronomy 32 41 Si acuero ut fulgur gladium meum, et arripuerit judicium manus mea : reddam ultionem hostibus meis, et his qui oderunt me retribuam.
Deuteronomy 32 42 Inebriabo sagittas meas sanguine, et gladius meus devorabit carnes ; de cruore occisorum, de captivitate, nudati inimicorum capitis.
Deuteronomy 32 43 Laudate, gentes, populum ejus, quia sanguinem servorum suorum ulciscetur : et vindictam retribuet in hostes eorum, et propitius erit terræ populi sui.
Deuteronomy 32 44 Venit ergo Moyses, et locutus est omnia verba cantici hujus in auribus populi, ipse et Josue filius Nun.
Deuteronomy 32 45 Complevitque omnes sermones istos, loquens ad universum Israël,
Deuteronomy 32 46 et dixit ad eos : Ponite corda vestra in omnia verba, quæ ego testificor vobis hodie : ut mandetis ea filiis vestris custodire et facere, et implere universa quæ scripta sunt legis hujus :
Deuteronomy 32 47 quia non incassum præcepta sunt vobis, sed ut singuli in eis viverent : quæ facientes longo perseveretis tempore in terra, ad quam, Jordane transmisso, ingredimini possidendam.
Deuteronomy 32 48 Locutusque est Dominus ad Moysen in eadem die, dicens :
Deuteronomy 32 49 Ascende in montem istum Abarim, id est, transitum, in montem Nebo, qui est in terra Moab contra Jericho : et vide terram Chanaan, quam ego tradam filiis Israël obtinendam, et morere in monte.
Deuteronomy 32 50 Quem conscendens jungeris populis tuis, sicut mortuus est Aaron frater tuus in monte Hor, et appositus populis suis :
Deuteronomy 32 51 quia prævaricati estis contra me in medio filiorum Israël ad aquas contradictionis in Cades deserti Sin : et non sanctificastis me inter filios Israël.
Deuteronomy 32 52 E contra videbis terram, et non ingredieris in eam, quam ego dabo filiis Israël.
Deuteronomy 33 1 Hæc est benedictio, qua benedixit Moyses, homo Dei, filiis Israël ante mortem suam.
Deuteronomy 33 2 Et ait : Dominus de Sinai venit, et de Seir ortus est nobis : apparuit de monte Pharan, et cum eo sanctorum millia. In dextera ejus ignea lex.
Deuteronomy 33 3 Dilexit populos, omnes sancti in manu illius sunt : et qui appropinquant pedibus ejus, accipient de doctrina illius.
Deuteronomy 33 4 Legem præcepit nobis Moyses, hæreditatem multitudinis Jacob.
Deuteronomy 33 5 Erit apud rectissimum rex, congregatis principibus populi cum tribubus Israël.
Deuteronomy 33 6 Vivat Ruben, et non moriatur, et sit parvus in numero.
Deuteronomy 33 7 Hæc est Judæ benedicio : Audi, Domine, vocem Judæ, et ad populum suum introduc eum : manus ejus pugnabunt pro eo, et adjutor illius contra adversarios ejus erit.
Deuteronomy 33 8 Levi quoque ait : Perfectio tua, et doctrina tua viro sancto tuo, quem probasti in tentatione, et judicasti ad aquas contradictionis.
Deuteronomy 33 9 Qui dixit patri suo et matri suæ : Nescio vos : et fratribus suis : Ignoro vos : et nescierunt filios suos. Hi custodierunt eloquium tuum, et pactum tuum servaverunt.
Deuteronomy 33 10 Judicia tua, o Jacob, et legem tuam, o Israël : ponent thymiama in furore tuo, et holocaustum super altare tuum.
Deuteronomy 33 11 Benedic, Domine, fortitudini ejus : et opera manuum illius suscipe. Percute dorsa inimicorum ejus : et qui oderunt eum, non consurgant.
Deuteronomy 33 12 Et Benjamin ait : Amantissimus Domini habitabit confidenter in eo : quasi in thalamo tota die morabitur, et inter humeros illius requiescet.
Deuteronomy 33 13 Joseph quoque ait : De benedictione Domini terra ejus, de pomis cæli, et rore, atque abysso subjacente.
Deuteronomy 33 14 De pomis fructuum solis ac lunæ,
Deuteronomy 33 15 de vertice antiquorum montium, de pomis collium æternorum :
Deuteronomy 33 16 et de frugibus terræ, et de plenitudine ejus. Benedictio illius qui apparuit in rubo, veniat super caput Joseph, et super verticem nazaræi inter fratres suos.
Deuteronomy 33 17 Quasi primogeniti tauri pulchritudo ejus, cornua rhinocerotis cornua illius : in ipsis ventilabit gentes usque ad terminos terræ. Hæ sunt multitudines Ephraim : et hæc millia Manasse.
Deuteronomy 33 18 Et Zabulon ait : Lætare, Zabulon, in exitu tuo, et Issachar in tabernaculis tuis.
Deuteronomy 33 19 Populos vocabunt ad montem : ibi immolabunt victimas justitiæ. Qui inundationem maris quasi lac sugent, et thesauros absconditos arenarum.
Deuteronomy 33 20 Et Gad ait : Benedictus in latitudine Gad : quasi leo requievit, cepitque brachium et verticem.
Deuteronomy 33 21 Et vidit principatum suum, quod in parte sua doctor esset repositus : qui fuit cum principibus populi, et fecit justitias Domini, et judicium suum cum Israël.
Deuteronomy 33 22 Dan quoque ait : Dan catulus leonis, fluet largiter de Basan.
Deuteronomy 33 23 Et Nephthali dixit : Nephthali abundantia perfruetur, et plenus erit benedictionibus Domini : mare et meridiem possidebit.
Deuteronomy 33 24 Aser quoque ait : Benedictus in filiis Aser, sit placens fratribus suis, et tingat in oleo pedem suum :
Deuteronomy 33 25 ferrum et æs calceamentum ejus. Sicut dies juventutis tuæ, ita et senectus tua.
Deuteronomy 33 26 Non est deus alius ut Deus rectissimi , ascensor cæli, auxiliator tuus. Magnificentia ejus discurrunt nubes,
Deuteronomy 33 27 habitaculum ejus sursum, et subter brachia sempiterna ejiciet a facie tua inimicum, dicetque : Conterere.
Deuteronomy 33 28 Habitabit Israël confidenter, et solus. Oculus Jacob in terra frumenti et vini, cælique caligabunt rore.
Deuteronomy 33 29 Beatus es tu, Israël : quis similis tui, popule, qui salvaris in Domino ? Scutum auxilii tui, et gladius gloriæ tuæ : negabunt te inimici tui, et tu eorum colla calcabis.
Deuteronomy 34 1 Ascendit ergo Moyses de campestribus Moab super montem Nebo, in verticem Phasga contra Jericho : ostenditque ei Dominus omnem terram Galaad usque Dan,
Deuteronomy 34 2 et universum Nephthali, terramque Ephraim et Manasse, et omnem terram Juda usque ad mare novissimum,
Deuteronomy 34 3 et australem partem, et latitudinem campi Jericho civitatis palmarum usque Segor.
Deuteronomy 34 4 Dixitque Dominus ad eum : Hæc est terra, pro qua juravi Abraham, Isaac, et Jacob, dicens : Semini tuo dabo eam. Vidisti eam oculis tuis, et non transibis ad illam.
Deuteronomy 34 5 Mortuusque est ibi Moyses servus Domini, in terra Moab, jubente Domino :
Deuteronomy 34 6 et sepelivit eum in valle terræ Moab contra Phogor : et non cognovit homo sepulchrum ejus usque in præsentem diem.
Deuteronomy 34 7 Moyses centum et viginti annorum erat quando mortuus est : non caligavit oculus ejus, nec dentes illius moti sunt.
Deuteronomy 34 8 Fleveruntque eum filii Israël in campestribus Moab triginta diebus : et completi sunt dies planctus lugentium Moysen.
Deuteronomy 34 9 Josue vero filius Nun repletus est spiritu sapientiæ, quia Moyses posuit super eum manus suas. Et obedierunt ei filii Israël, feceruntque sicut præcepit Dominus Moysi.
Deuteronomy 34 10 Et non surrexit ultra propheta in Israël sicut Moyses, quem nosset Dominus facie ad faciem,
Deuteronomy 34 11 in omnibus signis atque portentis, quæ misit per eum, ut faceret in terra Ægypti Pharaoni, et omnibus servis ejus, universæque terræ illius,
Deuteronomy 34 12 et cunctam manum robustam, magnaque mirabilia, quæ fecit Moyses coram universo Israël.
Joshua 1 1 Et factum est post mortem Moysi servi Domini, ut loqueretur Dominus ad Josue filium Nun, ministrum Moysi, et diceret ei :
Joshua 1 2 Moyses servus meus mortuus est : surge, et transi Jordanem istum tu et omnis populus tecum, in terram, quam ego dabo filiis Israël.
Joshua 1 3 Omnem locum, quem calcaverit vestigium pedis vestri, vobis tradam, sicut locutus sum Moysi.
Joshua 1 4 A deserto et Libano usque ad fluvium magnum Euphraten, omnis terra Hethæorum usque ad mare magnum contra solis occasum erit terminus vester.
Joshua 1 5 Nullus poterit vobis resistere cunctis diebus vitæ tuæ : sicut fui cum Moyse, ita ero tecum : non dimittam, nec derelinquam te.
Joshua 1 6 Confortare, et esto robustus : tu enim sorte divides populo huic terram, pro qua juravi patribus suis, ut traderem eam illis.
Joshua 1 7 Confortare igitur, et esto robustus valde : ut custodias, et facias omnem legem, quam præcepit tibi Moyses servus meus : ne declines ab ea ad dexteram vel ad sinistram, ut intelligas cuncta quæ agis.
Joshua 1 8 Non recedat volumen legis hujus ab ore tuo : sed meditaberis in eo diebus ac noctibus, ut custodias et facias omnia quæ scripta sunt in eo : tunc diriges viam tuam, et intelliges eam.
Joshua 1 9 Ecce præcipio tibi : confortare, et esto robustus. Noli metuere, et noli timere : quoniam tecum est Dominus Deus tuus in omnibus ad quæcumque perrexeris.
Joshua 1 10 Præcepitque Josue principibus populi, dicens : Transite per medium castrorum, et imperate populo, ac dicite :
Joshua 1 11 Præparate vobis cibaria : quoniam post diem tertium transibitis Jordanem, et intrabitis ad possidendam terram, quam Dominus Deus vester daturus est vobis.
Joshua 1 12 Rubenitis quoque et Gaditis, et dimidiæ tribui Manasse, ait :
Joshua 1 13 Mementote sermonis, quem præcepit vobis Moyses famulus Domini, dicens : Dominus Deus vester dedit vobis requiem, et omnem terram.
Joshua 1 14 Uxores vestræ, et filii, ac jumenta manebunt in terra, quam tradidit vobis Moyses trans Jordanem : vos autem transite armati ante fratres vestros, omnes fortes manu, et pugnate pro eis,
Joshua 1 15 donec det Dominus requiem fratribus vestris sicut et vobis dedit, et possideant ipsi quoque terram, quam Dominus Deus vester daturus est eis : et sic revertimini in terram possessionis vestræ, et habitabitis in ea, quam vobis dedit Moyses famulus Domini trans Jordanem contra solis ortum.
Joshua 1 16 Responderuntque ad Josue, atque dixerunt : Omnia, quæ præcepisti nobis, faciemus : et quocumque miseris, ibimus.
Joshua 1 17 Sicut obedivimus in cunctis Moysi, ita obediemus et tibi : tantum sit Dominus Deus tuus tecum, sicut fuit cum Moyse.
Joshua 1 18 Qui contradixerit ori tuo, et non obedierit cunctis sermonibus, quos præceperis ei, moriatur. Tu tantum confortare, et viriliter age.
Joshua 2 1 Misit igitur Josue filius Nun de Setim duos viros exploratores in abscondito : et dixit eis : Ite, et considerate terram, urbemque Jericho. Qui pergentes ingressi sunt domum mulieris meretricis, nomine Rahab, et quieverunt apud eam.
Joshua 2 2 Nuntiatumque est regi Jericho, et dictum : Ecce viri ingressi sunt huc per noctem de filiis Israël, ut explorarent terram.
Joshua 2 3 Misitque rex Jericho ad Rahab, dicens : Educ viros, qui venerunt ad te, et ingressi sunt domum tuam : exploratores quippe sunt, et omnem terram considerare venerunt.
Joshua 2 4 Tollensque mulier viros, abscondit, et ait : Fateor, venerunt ad me, sed nesciebam unde essent :
Joshua 2 5 cumque porta clauderetur in tenebris, et illi pariter exierunt ; nescio quo abierunt : persequimini cito, et comprehendetis eos.
Joshua 2 6 Ipsa autem fecit ascendere viros in solarium domus suæ, operuitque eos stipula lini, quæ ibi erat.
Joshua 2 7 Hi autem, qui missi fuerant, secuti sunt eos per viam, quæ ducit ad vadum Jordanis : illisque egressis statim porta clausa est.
Joshua 2 8 Necdum obdormierant qui latebant, et ecce mulier ascendit ad eos, et ait :
Joshua 2 9 Novi quod Dominus tradiderit vobis terram : etenim irruit in nos terror vester, et elanguerunt omnes habitatores terræ.
Joshua 2 10 Audivimus quod siccaverit Dominus aquas maris Rubri ad vestrum introitum, quando egressi estis ex Ægypto : et quæ feceritis duobus Amorrhæorum regibus, qui erant trans Jordanem, Sehon et Og, quos interfecistis.
Joshua 2 11 Et hæc audientes pertimuimus, et elanguit cor nostrum, nec remansit in nobis spiritus ad introitum vestrum : Dominus enim Deus vester ipse est Deus in cælo sursum et in terra deorsum.
Joshua 2 12 Nunc ergo jurate mihi per Dominum, ut quomodo ego misericordiam feci vobiscum, ita et vos faciatis cum domo patris mei : detisque mihi verum signum,
Joshua 2 13 ut salvetis patrem meum et matrem, et fratres ac sorores meas, et omnia quæ illorum sunt, et eruatis animas nostras a morte.
Joshua 2 14 Qui responderunt ei : Anima nostra sit pro vobis in mortem, si tamen non prodideris nos : cumque tradiderit nobis Dominus terram, faciemus in te misericordiam et veritatem.
Joshua 2 15 Demisit ergo eos per funem de fenestra : domus enim ejus hærebat muro.
Joshua 2 16 Dixitque ad eos : Ad montana conscendite, ne forte occurrant vobis revertentes : ibique latitate tribus diebus, donec redeant, et sic ibitis per viam vestram.
Joshua 2 17 Qui dixerunt ad eam : Innoxii erimus a juramento hoc, quo adjurasti nos :
Joshua 2 18 si ingredientibus nobis terram, signum fuerit funiculus iste coccineus, et ligaveris eum in fenestra, per quam demisisti nos : et patrem tuum ac matrem, fratresque et omnem cognationem tuam congregaveris in domum tuam.
Joshua 2 19 Qui ostium domus tuæ egressus fuerit, sanguis ipsius erit in caput ejus, et nos erimus alieni. Cunctorum autem sanguis, qui tecum in domo fuerint, redundabit in caput nostrum, si eos aliquis tetigerit.
Joshua 2 20 Quod si nos prodere volueris, et sermonem istum proferre in medium, erimus mundi ab hoc juramento, quo adjurasti nos.
Joshua 2 21 Et illa respondit : Sicut locuti estis, ita fiat : dimittensque eos ut pergerent, appendit funiculum coccineum in fenestra.
Joshua 2 22 Illi vero ambulantes pervenerunt ad montana, et manserunt ibi tres dies, donec reverterentur qui fuerant persecuti : quærentes enim per omnem viam, non repererunt eos.
Joshua 2 23 Quibus urbem ingressis, reversi sunt, et descenderunt exploratores de monte : et, transmisso Jordane, venerunt ad Josue filium Nun, narraveruntque ei omnia quæ acciderant sibi,
Joshua 2 24 atque dixerunt : Tradidit Dominus omnem terram hanc in manus nostras, et timore prostrati sunt cuncti habitatores ejus.
Joshua 3 1 Igitur Josue de nocte consurgens movit castra : egredientesque de Setim, venerunt ad Jordanem ipse et omnes filii Israël, et morati sunt ibi tres dies.
Joshua 3 2 Quibus evolutis transierunt præcones per castrorum medium,
Joshua 3 3 et clamare cœperunt : Quando videritis arcam fœderis Domini Dei vestri, et sacerdotes stirpis Leviticæ portantes eam, vos quoque consurgite, et sequimini præcedentes :
Joshua 3 4 sitque inter vos et arcam spatium cubitorum duum millium : ut procul videre possitis, et nosse per quam viam ingrediamini : quia prius non ambulastis per eam : et cavete ne appropinquetis ad arcam.
Joshua 3 5 Dixitque Josue ad populum : Sanctificamini : cras enim faciet Dominus inter vos mirabilia.
Joshua 3 6 Et ait ad sacerdotes : Tollite arcam fœderis, et præcedite populum. Qui jussa complentes, tulerunt, et ambulaverunt ante eos.
Joshua 3 7 Dixitque Dominus ad Josue : Hodie incipiam exaltare te coram omni Israël : ut sciant quod sicut cum Moyse fui, ita et tecum sim.
Joshua 3 8 Tu autem præcipe sacerdotibus, qui portant arcam fœderis, et dic eis : Cum ingressi fueritis partem aquæ Jordanis, state in ea.
Joshua 3 9 Dixitque Josue ad filios Israël : Accedite huc, et audite verbum Domini Dei vestri.
Joshua 3 10 Et rursum : In hoc, inquit, scietis quod Dominus Deus vivens in medio vestri est, et disperdet in conspectu vestro Chananæum et Hethæum, Hevæum et Pherezæum, Gergesæum quoque et Jebusæum, et Amorrhæum.
Joshua 3 11 Ecce arca fœderis Domini omnis terræ antecedet vos per Jordanem.
Joshua 3 12 Parate duodecim viros de tribubus Israël, singulos per singulas tribus.
Joshua 3 13 Et cum posuerint vestigia pedum suorum sacerdotes qui portant arcam Domini Dei universæ terræ in aquis Jordanis, aquæ quæ inferiores sunt, decurrent atque deficient : quæ autem desuper veniunt, in una mole consistent.
Joshua 3 14 Igitur egressus est populus de tabernaculis suis, ut transiret Jordanem : et sacerdotes, qui portabant arcam fœderis, pergebant ante eum.
Joshua 3 15 Ingressisque eis Jordanem, et pedibus eorum in parte aquæ tinctis (Jordanis autem ripas alvei sui tempore messis impleverat),
Joshua 3 16 steterunt aquæ descendentes in loco uno, et ad instar montis intumescentes apparebant procul, ab urbe quæ vocatur Adom usque ad locum Sarthan : quæ autem inferiores erant, in mare Solitudinis (quod nunc vocatur Mortuum) descenderunt, usquequo omnino deficerent.
Joshua 3 17 Populus autem incedebat contra Jericho : et sacerdotes, qui portabant arcam fœderis Domini, stabant super siccam humum in medio Jordanis accincti, omnisque populus per arentem alveum transibat.
Joshua 4 1 Quibus transgressis, dixit Dominus ad Josue :
Joshua 4 2 Elige duodecim viros singulos per singulas tribus :
Joshua 4 3 et præcipe eis ut tollant de medio Jordanis alveo, ubi steterunt pedes sacerdotum, duodecim durissimos lapides, quos ponetis in loco castrorum, ubi fixeritis hac nocte tentoria.
Joshua 4 4 Vocavitque Josue duodecim viros, quos elegerat de filiis Israël, singulos de singulis tribubus,
Joshua 4 5 et ait ad eos : Ite ante arcam Domini Dei vestri ad Jordanis medium, et portate inde singuli singulos lapides in humeris vestris, juxta numerum filiorum Israël,
Joshua 4 6 ut sit signum inter vos : et quando interrogaverint vos filii vestri cras, dicentes : Quid sibi volunt isti lapides ?
Joshua 4 7 respondebitis eis : Defecerunt aquæ Jordanis ante arcam fœderis Domini, cum transiret eum : idcirco positi sunt lapides isti in monimentum filiorum Israël usque in æternum.
Joshua 4 8 Fecerunt ergo filii Israël sicut præcepit eis Josue, portantes de medio Jordanis alveo duodecim lapides, ut Dominus ei imperarat, juxta numerum filiorum Israël, usque ad locum in quo castrametati sunt, ibique posuerunt eos.
Joshua 4 9 Alios quoque duodecim lapides posuit Josue in medio Jordanis alveo, ubi steterunt sacerdotes, qui portabant arcam fœderis : et sunt ibi usque in præsentem diem.
Joshua 4 10 Sacerdotes autem qui portabant arcam, stabant in Jordanis medio, donec omnia complerentur, quæ Josue, ut loqueretur ad populum, præceperat Dominus, et dixerat ei Moyses. Festinavitque populus, et transiit.
Joshua 4 11 Cumque transissent omnes, transivit et arca Domini, sacerdotesque pergebant ante populum.
Joshua 4 12 Filii quoque Ruben, et Gad, et dimidia tribus Manasse, armati præcedebant filios Israël, sicut eis præceperat Moyses :
Joshua 4 13 et quadraginta pugnatorum millia per turmas, et cuneos, incedebant per plana atque campestria urbis Jericho.
Joshua 4 14 In die illo magnificavit Dominus Josue coram omni Israël, ut timerent eum, sicut timuerant Moysen, dum adviveret.
Joshua 4 15 Dixitque ad eum :
Joshua 4 16 Præcipe sacerdotibus, qui portant arcam fœderis, ut ascendant de Jordane.
Joshua 4 17 Qui præcepit eis, dicens : Ascendite de Jordane.
Joshua 4 18 Cumque ascendissent portantes arcam fœderis Domini, et siccam humum calcare cœpissent, reversæ sunt aquæ in alveum suum, et fluebant sicut ante consueverant.
Joshua 4 19 Populus autem ascendit de Jordane decimo die mensis primi, et castrametati sunt in Galgalis contra orientalem plagam urbis Jericho.
Joshua 4 20 Duodecim quoque lapides, quos de Jordanis alveo sumpserant, posuit Josue in Galgalis,
Joshua 4 21 et dixit ad filios Israël : Quando interrogaverint filii vestri cras patres suos, et dixerint eis : Quid sibi volunt lapides isti ?
Joshua 4 22 docebitis eos, atque dicetis : Per arentem alveum transivit Israël Jordanem istum,
Joshua 4 23 siccante Domino Deo vestro aquas ejus in conspectu vestro, donec transiretis :
Joshua 4 24 sicut fecerat prius in mari Rubro, quod siccavit donec transiremus :
Joshua 4 25 ut discant omnes terrarum populi fortissimam Domini manum, ut et vos timeatis Dominum Deum vestrum omni tempore.
Joshua 5 1 Postquam ergo audierunt omnes reges Amorrhæorum, qui habitabant trans Jordanem ad occidentalem plagam, et cuncti reges Chanaan, qui propinqua possidebant magni maris loca, quod siccasset Dominus fluenta Jordanis coram filiis Israël donec transirent, dissolutum est cor eorum, et non remansit in eis spiritus, timentium introitum filiorum Israël.
Joshua 5 2 Eo tempore ait Dominus ad Josue : Fac tibi cultros lapideos, et circumcide secundo filios Israël.
Joshua 5 3 Fecit quod jusserat Dominus, et circumcidit filios Israël in colle præputiorum.
Joshua 5 4 Hæc autem causa est secundæ circumcisionis : omnis populus, qui egressus est de Ægypto generis masculini, universi bellatores viri, mortui sunt in deserto per longissimos viæ circuitus,
Joshua 5 5 qui omnes circumcisi erant. Populus autem qui natus est in deserto,
Joshua 5 6 per quadraginta annos itineris latissimæ solitudinis incircumcisus fuit : donec consumeretur qui non audierant vocem Domini, et quibus ante juraverat ut non ostenderet eis terram lacte et melle manantem.
Joshua 5 7 Horum filii in locum successerunt patrum, et circumcisi sunt a Josue : quia sicut nati fuerant, in præputio erant, nec eos in via aliquis circumciderat.
Joshua 5 8 Postquam autem omnes circumcisi sunt, manserunt in eodem castrorum loco, donec sanarentur.
Joshua 5 9 Dixitque Dominus ad Josue : Hodie abstuli opprobrium Ægypti a vobis. Vocatumque est nomen loci illius Galgala, usque in præsentem diem.
Joshua 5 10 Manseruntque filii Israël in Galgalis, et fecerunt Phase quartadecima die mensis ad vesperum in campestribus Jericho :
Joshua 5 11 et comederunt de frugibus terræ die altero, azymos panes, et polentam ejusdem anni.
Joshua 5 12 Defecitque manna postquam comederunt de frugibus terræ, nec usi sunt ultra cibo illo filii Israël, sed comederunt de frugibus præsentis anni terræ Chanaan.
Joshua 5 13 Cum autem esset Josue in agro urbis Jericho, levavit oculos, et vidit virum stantem contra se, evaginatum tenentem gladium, perrexitque ad eum, et ait : Noster es, an adversariorum ?
Joshua 5 14 Qui respondit : Nequaquam : sed sum princeps exercitus Domini, et nunc venio.
Joshua 5 15 Cecidit Josue pronus in terram, et adorans ait : Quid dominus meus loquitur ad servum suum ?
Joshua 5 16 Solve, inquit, calceamentum tuum de pedibus tuis : locus enim, in quo stas, sanctus est. Fecitque Josue ut sibi fuerat imperatum.
Joshua 6 1 Jericho autem clausa erat atque munita, timore filiorum Israël, et nullus egredi audebat aut ingredi.
Joshua 6 2 Dixitque Dominus ad Josue : Ecce dedi in manu tua Jericho, et regem ejus, omnesque fortes viros.
Joshua 6 3 Circuite urbem cuncti bellatores semel per diem : sic facietis sex diebus.
Joshua 6 4 Septimo autem die, sacerdotes tollant septem buccinas, quarum usus est in jubilæo, et præcedant arcam fœderis : septiesque circuibitis civitatem, et sacerdotes clangent buccinis.
Joshua 6 5 Cumque insonuerit vox tubæ longior atque concisior, et in nuribus vestris increpuerit, conclamabit omnis populus vociferatione maxima, et muri funditus corruent civitatis, ingredienturque singuli per locum contra quem steterint.
Joshua 6 6 Vocavit ergo Josue filius Nun sacerdotes, et dixit ad eos : Tollite arcam fœderis : et septem alii sacerdotes tollant septem jubilæorum buccinas, et incedant ante arcam Domini.
Joshua 6 7 Ad populum quoque ait : Ite, et circuite civitatem, armati, præcedentes arcam Domini.
Joshua 6 8 Cumque Josue verba finisset, et septem sacerdotes septem buccinis clangerent ante arcam fœderis Domini,
Joshua 6 9 omnisque præcederet armatus exercitus, reliquum vulgus arcam sequebatur, ac buccinis omnia concrepabant.
Joshua 6 10 Præceperat autem Josue populo, dicens : Non clamabitis, nec audietur vox vestra, neque ullus sermo ex ore vestro egredietur, donec veniat dies in quo dicam vobis : Clamate, et vociferamini.
Joshua 6 11 Circuivit ergo arca Domini civitatem semel per diem, et reversa in castra mansit ibi.
Joshua 6 12 Igitur Josue de nocte consurgente, tulerunt sacerdotes arcam Domini,
Joshua 6 13 et septem ex eis septem buccinas, quarum in jubilæo usus est : præcedebantque arcam Domini ambulantes atque clangentes : et armatus populus ibat ante eos, vulgus autem reliquum sequebatur arcam, et buccinis personabat.
Joshua 6 14 Circuieruntque civitatem secundo die semel, et reversi sunt in castra. Sic fecerunt sex diebus.
Joshua 6 15 Dies autem septimo, diluculo consurgentes, circuierunt urbem, sicut dispositum erat, septies.
Joshua 6 16 Cumque septimo circuitu clangerent buccinis sacerdotes, dixit Josue ad omnem Israël : Vociferamini : tradidit enim vobis Dominus civitatem :
Joshua 6 17 sitque civitas hæc anathema, et omnia quæ in ea sunt, Domino : sola Rahab meretrix vivat cum universis, qui cum ea in domo sunt : abscondit enim nuntios quos direximus.
Joshua 6 18 Vos autem cavete ne de his, quæ præcepta sunt, quippiam contingatis, et sitis prævaricationis rei, et omnia castra Israël sub peccato sint atque turbentur.
Joshua 6 19 Quidquid autem auri et argenti fuerit, et vasorum æneorum ac ferri, Domino consecretur, repositum in thesauris ejus.
Joshua 6 20 Igitur omni populo vociferante, et clangentibus tubis, postquam in aures multitudinis vox sonitusque increpuit, muri illico corruerunt : et ascendit unusquisque per locum, qui contra se erat : ceperuntque civitatem,
Joshua 6 21 et interfecerunt omnia quæ erant in ea, a viro usque ad mulierem, ab infante usque ad senem. Boves quoque et oves et asinos in ore gladii percusserunt.
Joshua 6 22 Duobus autem viris, qui exploratores missi fuerant, dixit Josue : Ingredimini domum mulieris meretricis, et producite eam, et omnia quæ illius sunt, sicut illi juramento firmastis.
Joshua 6 23 Ingressique juvenes eduxerunt Rahab, et parentes ejus, fratres quoque, et cunctam supellectilem ac cognationem illius, et extra castra Israël manere fecerunt.
Joshua 6 24 Urbem autem, et omnia quæ erant in ea, succenderunt, absque auro et argento, et vasis æneis, ac ferro, quæ in ærarium Domini consecrarunt.
Joshua 6 25 Rahab vero meretricem, et domum patris ejus, et omnia quæ habebat, fecit Josue vivere, et habitaverunt in medio Israël, usque in præsentem diem : eo quod absconderit nuntios, quos miserat ut explorarent Jericho. In tempore illo, imprecatus est Josue, dicens :
Joshua 6 26 Maledictus vir coram Domino, qui suscitaverit et ædificaverit civitatem Jericho. In primogenito suo fundamenta illius jaciat, et in novissimo liberorum ponat portas ejus.
Joshua 6 27 Fuit ergo Dominus cum Josue, et nomen ejus vulgatum est in omni terra.
Joshua 7 1 Filii autem Israël prævaricati sunt mandatum, et usurpaverunt de anathemate. Nam Achan filius Charmi filii Zabdi filii Zare de tribu Juda tulit aliquid de anathemate : iratusque est Dominus contra filios Israël.
Joshua 7 2 Cumque mitteret Josue de Jericho viros contra Hai, quæ est juxta Bethaven, ad orientalem plagam oppidi Bethel, dixit eis : Ascendite, et explorate terram. Qui præcepta complentes exploraverunt Hai.
Joshua 7 3 Et reversi dixerunt ei : Non ascendat omnis populus, sed duo vel tria millia virorum pergant, et deleant civitatem : quare omnis populus frustra vexabitur contra hostes paucissimos ?
Joshua 7 4 Ascenderunt ergo tria millia pugnatorum. Qui statim terga vertentes,
Joshua 7 5 percussi sunt a viris urbis Hai, et corruerunt ex eis triginta sex homines : persecutique sunt eos adversarii de porta usque ad Sabarim, et ceciderunt per prona fugientes : pertimuitque cor populi, et instar aquæ liquefactum est.
Joshua 7 6 Josue vero scidit vestimenta sua, et pronus cecidit in terram coram arca Domini usque ad vesperam, tam ipse quam omnes senes Israël : miseruntque pulverem super capita sua,
Joshua 7 7 et dixit Josue : Heu Domine Deus, quid voluisti traducere populum istum Jordanem fluvium, ut traderes nos in manus Amorrhæi, et perderes ? utinam ut cœpimus, mansissemus trans Jordanem.
Joshua 7 8 Mi Domine Deus, quid dicam, videns Israëlem hostibus suis terga vertentem ?
Joshua 7 9 Audient Chananæi, et omnes habitatores terræ, et pariter conglobati circumdabunt nos, atque delebunt nomen nostrum de terra : et quid facies magno nomini tuo ?
Joshua 7 10 Dixitque Dominus ad Josue : Surge : cur jaces pronus in terra ?
Joshua 7 11 Peccavit Israël, et prævaricatus est pactum meum : tuleruntque de anathemate, et furati sunt atque mentiti, et absconderunt inter vasa sua.
Joshua 7 12 Nec poterit Israël stare ante hostes suos, eosque fugiet : quia pollutus est anathemate. Non ero ultra vobiscum, donec conteratis eum qui hujus sceleris reus est.
Joshua 7 13 Surge, sanctifica populum, et dic eis : Sanctificamini in crastinum : hæc enim dicit Dominus Deus Israël : Anathema in medio tui est, Israël : non poteris stare coram hostibus tuis, donec deleatur ex te qui hoc contaminatus est scelere.
Joshua 7 14 Accedetisque mane singuli per tribus vestras : et quamcumque tribum sors invenerit, accedet per cognationes suas, et cognatio per domos, domusque per viros.
Joshua 7 15 Et quicumque ille in hoc facinore fuerit deprehensus, comburetur igni cum omni substantia sua : quoniam prævaricatus est pactum Domini, et fecit nefas in Israël.
Joshua 7 16 Surgens itaque Josue mane, applicuit Israël per tribus suas, et inventa est tribus Juda.
Joshua 7 17 Quæ cum juxta familias suas esset oblata, inventa est familia Zare. Illam quoque per domos offerens, reperit Zabdi :
Joshua 7 18 cujus domum in singulos dividens viros, invenit Achan filium Charmi filii Zabdi filii Zare de tribu Juda.
Joshua 7 19 Et ait Josue ad Achan : Fili mi, da gloriam Domino Deo Israël, et confitere, atque indica mihi quid feceris, ne abscondas.
Joshua 7 20 Responditque Achan Josue, et dixit ei : Vere ego peccavi Domino Deo Israël, et sic et sic feci.
Joshua 7 21 Vidi enim inter spolia pallium coccineum valde bonum, et ducentos siclos argenti, regulamque auream quinquaginta siclorum : et concupiscens abstuli, et abscondi in terra contra medium tabernaculi mei, argentumque fossa humo operui.
Joshua 7 22 Misit ergo Josue ministros : qui currentes ad tabernaculum illius, repererunt cuncta abscondita in eodem loco, et argentum simul.
Joshua 7 23 Auferentesque de tentorio, tulerunt ea ad Josue, et ad omnes filios Israël, projeceruntque ante Dominum.
Joshua 7 24 Tollens itaque Josue Achan filium Zare, argentumque et pallium, et auream regulam, filios quoque et filias ejus, boves et asinos et oves, ipsumque tabernaculum, et cunctam supellectilem (et omnis Israël cum eo), duxerunt eos ad vallem Achor :
Joshua 7 25 ubi dixit Josue : Quia turbasti nos, exturbet te Dominus in die hac. Lapidavitque eum omnis Israël : et cuncta quæ illius erant, igne consumpta sunt.
Joshua 7 26 Congregaveruntque super eum acervum magnum lapidum, qui permanet usque in præsentem diem. Et aversus est furor Domini ab eis. Vocatumque est nomen loci illius, vallis Achor, usque hodie.
Joshua 8 1 Dixit autem Dominus ad Josue : Ne timeas, neque formides : tolle tecum omnem multitudinem pugnatorum, et consurgens ascende in oppidum Hai. Ecce tradidi in manu tua regem ejus, et populum, urbemque et terram.
Joshua 8 2 Faciesque urbi Hai, et regi ejus, sicut fecisti Jericho, et regi illius : prædam vero, et omnia animantia diripietis vobis : pone insidias urbi post eam.
Joshua 8 3 Surrexitque Josue, et omnis exercitus bellatorum cum eo, ut ascenderent in Hai : et electa triginta millia virorum fortium misit nocte,
Joshua 8 4 præcepitque eis, dicens : Ponite insidias post civitatem : nec longius recedatis : et eritis omnes parati.
Joshua 8 5 Ego autem, et reliqua multitudo, quæ mecum est, accedemus ex adverso contra urbem. Cumque exierint contra nos, sicut ante fecimus : fugiemus, et terga vertemus,
Joshua 8 6 donec persequentes ab urbe longius protrahantur : putabunt enim nos fugere sicut prius.
Joshua 8 7 Nobis ergo fugientibus, et illis persequentibus, consurgetis de insidiis, et vastabitis civitatem : tradetque eam Dominus Deus vester in manus vestras.
Joshua 8 8 Cumque ceperitis, succendite eam, et sic omnia facietis, ut jussi.
Joshua 8 9 Dimisitque eos, et perrexerunt ad locum insidiarum, sederuntque inter Bethel et Hai, ad occidentalem plagam urbis Hai : Josue autem nocte illa in medio mansit populi,
Joshua 8 10 surgensque diluculo recensuit socios, et ascendit cum senioribus in fronte exercitus, vallatus auxilio pugnatorum.
Joshua 8 11 Cumque venissent et ascendissent ex adverso civitatis, steterunt ad septentrionalem urbis plagam, inter quam et eos erat vallis media.
Joshua 8 12 Quinque autem millia viros elegerat, et posuerat in insidiis inter Bethel et Hai ex occidentali parte ejusdem civitatis :
Joshua 8 13 omnis vero reliquus exercitus ad aquilonem aciem dirigebat, ita ut novissimi illius multitudinis occidentalem plagam urbis attingerent. Abiit ergo Josue nocte illa, et stetit in vallis medio.
Joshua 8 14 Quod cum vidisset rex Hai, festinavit mane, et egressus est cum omni exercitu civitatis, direxitque aciem contra desertum, ignorans quod post tergum laterent insidiæ.
Joshua 8 15 Josue vero et omnis Israël cesserunt loco, simulantes metum, et fugientes per solitudinis viam.
Joshua 8 16 At illi vociferante pariter, et se mutuo cohortantes, persecuti sunt eos. Cumque recessissent a civitate,
Joshua 8 17 et ne unus quidem in urbe Hai et Bethel remansisset qui non persequeretur Israël (sicut eruperant aperta oppida relinquentes),
Joshua 8 18 dixit Dominus ad Josue : Leva clypeum, qui in manu tua est, contra urbem Hai, quoniam tibi tradam eam.
Joshua 8 19 Cumque elevasset clypeum ex adverso civitatis, insidiæ, quæ latebant, surrexerunt confestim : et pergentes ad civitatem, ceperunt, et succenderunt eam.
Joshua 8 20 Viri autem civitatis, qui persequebantur Josue, respicientes et videntes fumum urbis ad cælum usque conscendere, non potuerunt ultra huc illucque diffugere : præsertim cum hi qui simulaverant fugam, et tendebant ad solitudinem, contra persequentes fortissime restitissent.
Joshua 8 21 Vidensque Josue et omnis Israël quod capta esset civitas, et fumus urbis ascenderet, reversus percussit viros Hai.
Joshua 8 22 Siquidem et illi qui ceperant et succenderant civitatem, egressi ex urbe contra suos, medios hostium ferire cœperunt. Cum ergo ex utraque parte adversarii cæderentur, ita ut nullus de tanta multitudine salvaretur,
Joshua 8 23 regem quoque urbis Hai apprehenderunt viventem, et obtulerunt Josue.
Joshua 8 24 Igitur omnibus interfectis, qui Israëlem ad deserta tendentem fuerant persecuti, et in eodem loco gladio corruentibus, reversi filii Israël percusserunt civitatem.
Joshua 8 25 Erant autem qui in eodem die conciderant a viro usque ad mulierem, duodecim millia hominum, omnes urbis Hai.
Joshua 8 26 Josue vero non contraxit manum, quam in sublime porrexerat, tenens clypeum donec interficerentur omnes habitatores Hai.
Joshua 8 27 Jumenta autem et prædam civitatis diviserunt sibi filii Israël, sicut præceperat Dominus Josue.
Joshua 8 28 Qui succendit urbem, et fecit eam tumulum sempiternum :
Joshua 8 29 regem quoque ejus suspendit in patibulo usque ad vesperam et solis occasum. Præcepitque Josue, et deposuerunt cadaver ejus de cruce : projeceruntque in ipso introitu civitatis, congesto super eum magno acervo lapidum, qui permanet usque in præsentem diem.
Joshua 8 30 Tunc ædificavit Josue altare Domino Deo Israël in monte Hebal,
Joshua 8 31 sicut præceperat Moyses famulus Domini filiis Israël, et scriptum est in volumine legis Moysi : altare vero de lapidibus impolitis, quos ferrum non tetigit : et obtulit super eo holocausta Domino, immolavitque pacificas victimas.
Joshua 8 32 Et scripsit super lapides Deuteronomium legis Moysi, quod ille digesserat coram filiis Israël.
Joshua 8 33 Omnis autem populus, et majores natu, ducesque ac judices, stabant ex utraque parte arcæ, in conspectu sacerdotum qui portabant arcam fœderis Domini, ut advena, ita et indigena. Media pars eorum juxta montem Garizim, et media juxta montem Hebal, sicut præceperat Moyses famulus Domini. Et primum quidem benedixit populo Israël.
Joshua 8 34 Post hæc legit omnia verba benedictionis et maledictionis, et cuncta quæ scripta erant in legis volumine.
Joshua 8 35 Nihil ex his quæ Moyses jusserat, reliquit intactum, sed universa replicavit coram omni multitudine Israël, mulieribus ac parvulis et advenis, qui inter eos morabantur.
Joshua 9 1 Quibus auditis, cuncti reges trans Jordanem, qui versabantur in montanis et campestribus, in maritimis ac littore magni maris, hi quoque qui habitabant juxta Libanum, Hethæus et Amorrhæus, Chananæus, Pherezæus, et Hevæus, et Jebusæus,
Joshua 9 2 congregati sunt pariter, ut pugnarent contra Josue et Israël uno animo, eademque sententia.
Joshua 9 3 At hi qui habitabant in Gabaon, audientes cuncta quæ fecerat Josue Jericho, et Hai,
Joshua 9 4 et callide cogitantes, tulerunt sibi cibaria, saccos veteres asinis imponentes, et utres vinarios scissos atque consutos,
Joshua 9 5 calceamentaque perantiqua quæ ad indicium vetustatis pittaciis consuta erant, induti veteribus vestimentis : panes quoque, quos portabant ob viaticum, duri erant, et in frustra comminuti :
Joshua 9 6 perrexeruntque ad Josue, qui tunc morabatur in castris Galgalæ, et dixerunt ei, atque simul omni Israëli : De terra longinqua venimus, pacem vobiscum facere cupientes. Responderuntque viri Israël ad eos, atque dixerunt :
Joshua 9 7 Ne forte in terra, quæ nobis sorte debetur, habitetis, et non possimus fœdus inire vobiscum.
Joshua 9 8 At illi ad Josue : Servi, inquiunt, tui sumus. Quibus Josue ait : Quinam estis vos ? et unde venistis ?
Joshua 9 9 Responderunt : De terra longinqua valde venerunt servi tui in nomine Domini Dei tui. Audivimus enim famam potentiæ ejus, cuncta quæ fecit in Ægypto,
Joshua 9 10 et duobus regibus Amorrhæorum qui fuerunt trans Jordanem, Sehon regi Hesebon, et Og regi Basan, qui erat in Astaroth :
Joshua 9 11 dixeruntque nobis seniores, et omnes habitatores terræ nostræ : Tollite in manibus cibaria ob longissimam viam, et occurrite eis, et dicite : Servi vestri sumus : fœdus inite nobiscum.
Joshua 9 12 En panes quando egressi sumus de domibus nostris, ut veniremus ad vos, calidos sumpsimus, nunc sicci facti sunt, et vetustate nimia comminuti.
Joshua 9 13 Utres vini novos implevimus, nunc rupti sunt et soluti. Vestes et calceamenta quibus induimur, et quæ habemus in pedibus, ob longitudinem longioris viæ trita sunt, et pene consumpta.
Joshua 9 14 Susceperunt igitur de cibariis eorum, et os Domini non interrogaverunt.
Joshua 9 15 Fecitque Josue cum eis pacem, et inito fœdere pollicitus est quod non occiderentur : principes quoque multitudinis juraverunt eis.
Joshua 9 16 Post dies autem tres initi fœderis, audierunt quod in vicino habitarent, et inter eos futuri essent.
Joshua 9 17 Moveruntque castra filii Israël, et venerunt in civitates eorum die tertio, quarum hæc vocabua sunt, Gabaon, et Caphira, et Beroth, et Cariathiarim.
Joshua 9 18 Et non percusserunt eos, eo quod jurassent eis principes multitudinis in nomine Domini Dei Israël. Murmuravit itaque omne vulgus contra principes.
Joshua 9 19 Qui responderunt eis : Juravimus illis in nomine Domini Dei Israël, et idcirco non possumus eos contingere.
Joshua 9 20 Sed hoc faciemus eis : reserventur quidem ut vivant, ne contra nos ira Domini concitetur, si pejeraverimus :
Joshua 9 21 sed sic vivant, ut in usus universæ multitudinis ligna cædant, aquasque comportent. Quibus hæc loquentibus,
Joshua 9 22 vocavit Gabaonitas Josue, et dixit eis : Cur nos decipere fraude voluistis, ut diceretis : Procul valde habitamus a vobis, cum in medio nostri sitis ?
Joshua 9 23 itaque sub maledictione eritis, et non deficiet de stirpe vestra ligna cædens, aquasque comportans in domum Dei mei.
Joshua 9 24 Qui responderunt : Nuntiatum est nobis servis tuis, quod promisisset Dominus Deus tuus Moysi servo suo ut traderet vobis omnem terram, et disperderet cunctos habitatores ejus. Timuimus igitur valde, et providimus animabus nostris, vestro terrore compulsi, et hoc consilium inivimus.
Joshua 9 25 Nunc autem in manu tua sumus : quod tibi bonum et rectum videtur, fac nobis.
Joshua 9 26 Fecit ergo Josue ut dixerat, et liberavit eos de manu filiorum Israël, ut non occiderentur.
Joshua 9 27 Decrevitque in illo die eos esse in ministerio cuncti populi, et altaris Domini, cædentes ligna, et aquas comportantes, usque in præsens tempus, in loco quem Dominus elegisset.
Joshua 10 1 Quæ cum audisset Adonisedec rex Jerusalem, quod scilicet cepisset Josue Hai, et subvertisset eam (sicut enim fecerat Jericho et regi ejus, sic fecit Hai, et regi illius), et quod transfugissent Gabaonitæ ad Israël, et essent fœderati eorum,
Joshua 10 2 timuit valde. Urbs enim magna erat Gabaon, et una civitatum regalium, et major oppido Hai, omnesque bellatores ejus fortissimi.
Joshua 10 3 Misit ergo Adonisedec rex Jerusalem ad Oham regem Hebron, et ad Pharam regem Jerimoth, ad Japhia quoque regem Lachis, et ad Dabir regem Eglon, dicens :
Joshua 10 4 Ad me ascendite, et ferte præsidium, ut expugnemus Gabaon, quare transfugerit ad Josue, et ad filios Israël.
Joshua 10 5 Congregati igitur ascenderunt quinque reges Amorrhæorum : rex Jerusalem, rex Hebron, rex Jerimoth, rex Lachis, rex Eglon, simul cum exercitibus suis, et castrametati sunt circa Gabaon, oppugnantes eam.
Joshua 10 6 Habitatores autem Gabaon urbis obsessæ miserunt ad Josue, qui tunc morabatur in castris apud Galgalam, et dixerunt ei : Ne retrahas manus tuas ab auxilio servorum tuorum : ascende cito, et libera nos, ferque præsidium : convenerunt enim adversum nos omnes reges Amorrhæorum, qui habitant in montanis.
Joshua 10 7 Ascenditque Josue de Galgalis, et omnis exercitus bellatorum cum eo, viri fortissimi.
Joshua 10 8 Dixitque Dominus ad Josue : Ne timeas eos : in manus enim tuas tradidi illos : nullus ex eis tibi resistere poterit.
Joshua 10 9 Irruit itaque Josue super eos repente, tota nocte ascendens de Galgalis.
Joshua 10 10 Et conturbavit eos Dominus a facie Israël : contrivitque plaga magna in Gabaon, ac persecutus est eos per viam ascensus Bethoron, et percussit usque Azeca et Maceda.
Joshua 10 11 Cumque fugerent filios Israël, et essent in descensu Bethoron, Dominus misit super eos lapides magnos de cælo usque ad Azeca : et mortui sunt multo plures lapidibus grandinis, quam quos gladio percusserant filii Israël.
Joshua 10 12 Tunc locutus est Josue Domino, in die qua tradidit Amorrhæum in conspectu filiorum Israël, dixitque coram eis : Sol, contra Gabaon ne movearis, et luna contra vallem Ajalon.
Joshua 10 13 Steteruntque sol et luna, donec ulcisceretur se gens de inimicis suis. Nonne scriptum est hoc in libro justorum ? Stetit itaque sol in medio cæli, et non festinavit occumbere spatio unius diei.
Joshua 10 14 Nam fuit antea nec postea tam longa dies, obediente Domino voci hominis, et pugnante pro Israël.
Joshua 10 15 Reversusque est Josue cum omni Israël in castra Galgalæ.
Joshua 10 16 Fugerant enim quinque reges et se absconderant in spelunca urbis Maceda.
Joshua 10 17 Nuntiatumque est Josue quod inventi essent quinque reges latentes in spelunca urbis Maceda.
Joshua 10 18 Qui præcepit sociis, et ait : Volvite saxa ingentia ad os speluncæ, et ponite viros industrios, qui clausos custodiant :
Joshua 10 19 vos autem nolite stare, sed persequimini hostes, et extremos quosque fugientium cædite : nec dimittatis eos urbium suarum intrare præsidia, quos tradidit Dominus Deus in manus vestras.
Joshua 10 20 Cæsis ergo adversariis plaga magna, et usque ad internecionem pene consumptis, hi qui Israël effugere potuerunt, ingressi sunt civitates munitas.
Joshua 10 21 Reversusque est omnis exercitus ad Josue in Maceda, ubi tunc erant castra, sani et integro numero : nullusque contra filios Israël mutire ausus est.
Joshua 10 22 Præcepitque Josue, dicens : Aperite os speluncæ, et producite ad me quinque reges, qui in ea latitant.
Joshua 10 23 Feceruntque ministri ut sibi fuerat imperatum : et eduxerunt ad eum quinque reges de spelunca, regem Jerusalem, regem Hebron, regem Jerimoth, regem Lachis, regem Eglon.
Joshua 10 24 Cumque educti essent ad eum, vocavit omnes viros Israël, et ait ad principes exercitus qui secum erant : Ite, et ponite pedes super colla regum istorum. Qui cum perrexissent, et subjectorum colla pedibus calcarent,
Joshua 10 25 rursum ait ad eos : Nolite timere, nec paveatis : confortamini, et estote robusti : sic enim faciet Dominus cunctis hostibus vestris, adversum quos dimicatis.
Joshua 10 26 Percussitque Josue, et interfecit eos, atque suspendit super quinque stipites : fueruntque suspensi usque ad vesperum.
Joshua 10 27 Cumque occumberet sol, præcepit sociis ut deponerent eos de patibulis. Qui depositos projecerunt in speluncam, in qua latuerant, et posuerunt super os ejus saxa ingentia, quæ permanent usque in præsens.
Joshua 10 28 Eodem quoque die, Macedam cepit Josue, et percussit eam in ore gladii, regemque illius interfecit, et omnes habitatores ejus : non dimisit in ea saltem parvas reliquias. Fecitque regi Maceda, sicut fecerat regi Jericho.
Joshua 10 29 Transivit autem cum omni Israël de Maceda in Lebna, et pugnabat contra eam :
Joshua 10 30 quam tradidit Dominus cum rege suo in manus Israël : percusseruntque urbem in ore gladii, et omnes habitatores ejus : non dimiserunt in ea ullas reliquias. Feceruntque regi Lebna, sicut fecerant regi Jericho.
Joshua 10 31 De Lebna transivit in Lachis cum omni Israël : et exercitu per gyrum disposito, oppugnabat eam.
Joshua 10 32 Tradiditque Dominus Lachis in manus Israël, et cepit eam die altero, atque percussit in ore gladii, omnemque animam quæ fuerat in ea, sicut fecerat Lebna.
Joshua 10 33 Eo tempore ascendit Horam rex Gazer, ut auxiliaretur Lachis : quem percussit Josue cum omni populo ejus usque ad internecionem.
Joshua 10 34 Transivitque de Lachis in Eglon, et circumdedit,
Joshua 10 35 atque expugnavit eam eadem die : percussitque in ore gladii omnes animas quæ erant in ea, juxta omnia quæ fecerat Lachis.
Joshua 10 36 Ascendit quoque cum omni Israël de Eglon in Hebron, et pugnavit contra eam :
Joshua 10 37 cepit eam, et percussit in ore gladii, regem quoque ejus, et omnia oppida regionis illius, universasque animas quæ in ea fuerant commoratæ : non reliquit in ea ullas reliquias : sicut fecerat Eglon, sic fecit et Hebron, cuncta quæ in ea reperit consumens gladio.
Joshua 10 38 Inde reversus in Dabir,
Joshua 10 39 cepit eam atque vastavit : regem quoque ejus atque omnia per circuitum oppida percussit in ore gladii : non dimisit in ea ullas reliquias : sicut fecerat Hebron et Lebna et regibus earum, sic fecit Dabir et regi illius.
Joshua 10 40 Percussit itaque Josue omnem terram montanam et meridianam atque campestrem, et Asedoth, cum regibus suis : non dimisit in ea ullas reliquias, sed omne quod spirare poterat interfecit, sicut præceperat ei Dominus Deus Israël,
Joshua 10 41 a Cadesbarne usque Gazam. Omnem terram Gosen usque Gabaon,
Joshua 10 42 universosque reges, et regiones eorum uno impetu cepit atque vastavit : Dominus enim Deus Israël pugnavit pro eo.
Joshua 10 43 Reversusque est cum omni Israël ad locum castrorum in Galgala.
Joshua 11 1 Quæ cum audisset Jabin rex Asor, misit ad Jobab regem Madon, et ad regem Semeron, atque ad regem Achsaph :
Joshua 11 2 ad reges quoque aquilonis, qui habitabant in montanis et in planitie contra meridiem Ceneroth, in campestribus quoque et in regionibus Dor juxta mare :
Joshua 11 3 Chananæum quoque ab oriente et occidente, et Amorrhæum atque Hethæum ac Pherezæum et Jebusæum in montanis : Hevæum quoque qui habitabat ad radices Hermon in terra Maspha.
Joshua 11 4 Egressique sunt omnes cum turmis suis, populus multus nimis sicut arena quæ est in littore maris, equi quoque et currus immensæ multitudinis.
Joshua 11 5 Conveneruntque omnes reges isti in unum ad aquas Merom, ut pugnarent contra Israël.
Joshua 11 6 Dixitque Dominus ad Josue : Ne timeas eos : cras enim hac eadem hora ego tradam omnes istos vulnerandos in conspectu Israël : equos eorum subnervabis, et currus igne combures.
Joshua 11 7 Venitque Josue, et omnis exercitus cum eo, adversus illos ad aquas Merom subito, et irruerunt super eos,
Joshua 11 8 tradiditque illos Dominus in manus Israël. Qui percusserunt eos, et persecuti sunt usque ad Sidonem magnam, et aquas Maserephoth, campumque Masphe, qui est ad orientalem illius partem. Ita percussit omnes, ut nullas dimitteret ex eis reliquias :
Joshua 11 9 fecitque sicut præceperat ei Dominus, equos eorum subnervavit, currusque combussit igni.
Joshua 11 10 Reversusque statim cepit Asor : et regem ejus percussit gladio. Asor enim antiquitus inter omnia regna hæc principatum tenebat.
Joshua 11 11 Percussitque omnes animas quæ ibidem morabantur : non dimisit in ea ullas reliquias, sed usque ad internecionem universa vastavit, ipsamque urbem peremit incendio.
Joshua 11 12 Et omnes per circuitum civitates, regesque earum cepit, percussit atque delevit, sicut præceperat ei Moyses famulus Domini.
Joshua 11 13 Absque urbibus, quæ erant in collibus et in tumulis sitæ, ceteras succendit Israël : unam tantum Asor munitissimam flamma consumpsit.
Joshua 11 14 Omnemque prædam istarum urbium ac jumenta diviserunt sibi filii Israël, cunctis hominibus interfectis.
Joshua 11 15 Sicut præceperat Dominus Moysi servo suo, ita præcepit Moyses Josue, et ille universa complevit : non præteriit de universis mandatis, nec unum quidem verbum quod jusserat Dominus Moysi.
Joshua 11 16 Cepit itaque Josue omnem terram montanam, et meridianam, terramque Gosen, et planitiem, et occidentalem plagam, montemque Israël, et campestria ejus :
Joshua 11 17 et partem montis, quæ ascendit Seir usque Baalgad, per planitiem Libani subter montem Hermon : omnes reges eorum cepit, percussit, et occidit.
Joshua 11 18 Multo tempore pugnavit Josue contra reges istos.
Joshua 11 19 Non fuit civitas quæ se traderet filiis Israël, præter Hevæum, qui habitabat in Gabaon : omnes enim bellando cepit.
Joshua 11 20 Domini enim sententia fuerat, ut indurarentur corda eorum, et pugnarent contra Israël, et caderent, et non mererentur ullam clementiam, ac perirent, sicut præceperat Dominus Moysi.
Joshua 11 21 In illo tempore venit Josue, et interfecit Enacim de montanis, Hebron, et Dabir, et Anab, et de omni monte Juda et Israël, urbesque eorum delevit.
Joshua 11 22 Non reliquit ullum de stirpe Enacim, in terra filiorum Israël : absque civitatibus Gaza, et Geth, et Azoto, in quibus solis relicti sunt.
Joshua 11 23 Cepit ergo Josue omnem terram, sicut locutus est Dominus ad Moysen, et tradidit eam in possessionem filiis Israël secundum partes et tribus suas : quievitque terra a præliis.
Joshua 12 1 Hi sunt reges, quos percusserunt filii Israël, et possederunt terram eorum trans Jordanem ad solis ortum, a torrente Arnon usque ad montem Hermon, et omnem orientalem plagam, quæ respicit solitudinem.
Joshua 12 2 Sehon rex Amorrhæorum, qui habitavit in Hesebon, dominatus est ab Aroër, quæ sita est super ripam torrentis Arnon, et mediæ partis in valle, dimidiæque Galaad, usque ad torrentem Jaboc, qui est terminus filiorum Ammon.
Joshua 12 3 Et a solitudine usque ad mare Ceneroth contra orientem, et usque ad mare deserti, quod est mare salsissimum, ad orientalem plagam per viam quæ ducit Bethsimoth : et ab australi parte, quæ subjacet Asedoth, Phasga.
Joshua 12 4 Terminus Og regis Basan, de reliquiis Raphaim, qui habitavit in Astaroth, et in Edrai, et dominatus est in monte Hermon, et in Salecha, atque in universa Basan, usque ad terminos
Joshua 12 5 Gessuri, et Machati, et dimidiæ partis Galaad : terminos Sehon regis Hesebon.
Joshua 12 6 Moyses famulus Domini, et filii Israël percusserunt eos, tradiditque terram eorum Moyses in possessionem Rubenitis, et Gaditis, et dimidiæ tribui Manasse.
Joshua 12 7 Hi sunt reges terræ, quos percussit Josue et filii Israël trans Jordanem ad occidentalem plagam, a Baalgad in campo Libani, usque ad montem cujus pars ascendit in Seir : tradiditque eam Josue in possessionem tribubus Israël, singulis partes suas,
Joshua 12 8 tam in montanis quam in planis atque campestribus. In Asedoth, et in solitudine, ac in meridie Hethæus fuit et Amorrhæus, Chananæus, et Pherezæus, Hevæus et Jebusæus.
Joshua 12 9 Rex Jericho unus : rex Hai, quæ est ex latere Bethel, unus :
Joshua 12 10 rex Jerusalem unus, rex Hebron unus,
Joshua 12 11 rex Jerimoth unus, rex Lachis unus,
Joshua 12 12 rex Eglon unus, rex Gazer unus,
Joshua 12 13 rex Dabir unus, rex Gader unus,
Joshua 12 14 rex Herma unus, rex Hered unus,
Joshua 12 15 rex Lebna unus, rex Odullam unus,
Joshua 12 16 rex Maceda unus, rex Bethel unus,
Joshua 12 17 rex Taphua unus, rex Opher unus,
Joshua 12 18 rex Aphec unus, rex Saron unus,
Joshua 12 19 rex Madon unus, rex Asor unus,
Joshua 12 20 rex Semeron unus, rex Achsaph unus,
Joshua 12 21 rex Thenac unus, rex Mageddo unus,
Joshua 12 22 rex Cades unus, rex Jachanan Carmeli unus,
Joshua 12 23 rex Dor, et provinciæ Dor unus, rex gentium Galgal unus,
Joshua 12 24 rex Thersa unus : omnes reges triginta unus.
Joshua 13 1 Josue senex provectæque ætatis erat, et dixit Dominus ad eum : Senuisti, et longævus es, terraque latissima derelicta est, quæ necdum sorte divisa est :
Joshua 13 2 omnis videlicet Galilæa, Philisthiim, et universa Gessuri.
Joshua 13 3 A fluvio turbido, qui irrigat Ægyptum, usque ad terminos Accaron contra aquilonem : terra Chanaan, quæ in quinque regulos Philisthiim dividitur, Gazæos, et Azotios, Ascalonitas, Gethæos, et Accaronitas.
Joshua 13 4 Ad meridiem vero sunt Hevæi, omnis terra Chanaan, et Maara Sidoniorum, usque Apheca et terminos Amorrhæi,
Joshua 13 5 ejusque confinia. Libani quoque regio contra orientem, a Baalgad sub monte Hermon, donec ingrediaris Emath.
Joshua 13 6 Omnium qui habitant in monte a Libano usque ad aquas Maserephoth, universique Sidonii. Ego sum qui delebo eos a facie filiorum Israël. Veniat ergo in partem hæreditatis Israël, sicut præcepi tibi.
Joshua 13 7 Et nunc divide terram in possessionem novem tribubus, et dimidiæ tribui Manasse,
Joshua 13 8 cum qua Ruben et Gad possederunt terram, quam tradidit eis Moyses famulus Domini trans fluenta Jordanis, ad orientalem plagam.
Joshua 13 9 Ab Aroër, quæ sita est in ripa torrentis Arnon, et in vallis medio, universaque campestria Medaba, usque Dibon,
Joshua 13 10 et cunctas civitates Sehon regis Amorrhæi, qui regnavit in Hesebon, usque ad terminos filiorum Ammon,
Joshua 13 11 et Galaad, ac terminum Gessuri et Machati, et omnem montem Hermon, et universam Basan, usque ad Salecha,
Joshua 13 12 omne regnum Og in Basan, qui regnavit in Astaroth et Edrai, ipse fuit de reliquiis Raphaim : percussitque eos Moyses, atque delevit.
Joshua 13 13 Nolueruntque disperdere filii Israël Gessuri et Machati : et habitaverunt in medio Israël usque in præsentem diem.
Joshua 13 14 Tribui autem Levi non dedit possessionem : sed sacrificia et victimæ Domini Dei Israël, ipsa est ejus hæreditas, sicut locutus est illi.
Joshua 13 15 Dedit ergo Moyses possessionem tribui filiorum Ruben juxta cognationes suas.
Joshua 13 16 Fuitque terminus eorum ab Aroër, quæ sita est in ripa torrentis Arnon, et in valle ejusdem torrentis media : universam planitiem, quæ ducit Medaba,
Joshua 13 17 et Hesebon, cunctosque viculos earum, qui sunt in campestribus : Dibon quoque et Bamothbaal, et oppidum Baalmaon,
Joshua 13 18 et Jassa, et Cedimoth, et Mephaath,
Joshua 13 19 et Cariathaim, et Sabama, et Sarathasar in monte convallis.
Joshua 13 20 Bethphogor et Asedoth, Phasga et Bethiesimoth,
Joshua 13 21 et omnes urbes campestres, universaque regna Sehon regis Amorrhæi, qui regnavit in Hesebon, quem percussit Moyses cum principibus Madian : Hevæum, et Recem, et Sur, et Hur, et Rebe duces Sehon habitatores terræ.
Joshua 13 22 Et Balaam filium Beor ariolum occiderunt filii Israël gladio cum ceteris interfectis.
Joshua 13 23 Factusque est terminus filiorum Ruben Jordanis fluvius. Hæc est possessio Rubenitarum per cognationes suas urbium et viculorum.
Joshua 13 24 Deditque Moyses tribui Gad et filiis ejus per cognationes suas possessionem, cujus hæc divisio est.
Joshua 13 25 Terminus Jaser, et omnes civitates Galaad, et dimidiam partem terræ filiorum Ammon, usque ad Aroër, quæ est contra Rabba,
Joshua 13 26 et ab Hesebon usque Ramoth, Masphe et Betonim : et a Manaim usque ad terminos Dabir.
Joshua 13 27 In valle quoque Betharan, et Bethnemra, et Socoth, et Saphon reliquam partem regni Sehon regis Hesebon : hujus quoque finis, Jordanis est, usque ad extremam partem maris Cenereth trans Jordanem ad orientalem plagam.
Joshua 13 28 Hæc est possessio filiorum Gad per familias suas, civitates et villæ earum.
Joshua 13 29 Dedit et dimidiæ tribui Manasse, filiisque ejus juxta cognationes suas possessionem,
Joshua 13 30 cujus hoc principium est : a Manaim universam Basan, et cuncta regna Og regis Basan, omnesque vicos Jair, qui sunt in Basan, sexaginta oppida :
Joshua 13 31 et dimidiam partem Galaad, et Astaroth, et Edrai, urbes regni Og in Basan : filiis Machir, filii Manasse, dimidiæ parti filiorum Machir juxta cognationes suas.
Joshua 13 32 Hanc possessionem divisit Moyses in campestribus Moab trans Jordanem contra Jericho ad orientalem plagam.
Joshua 13 33 Tribui autem Levi non dedit possessionem : quoniam Dominus Deus Israël ipse est possessio ejus, ut locutus est illi.
Joshua 14 1 Hoc est quod possederunt filii Israël in terra Chanaan, quam dederunt eis Eleazar sacerdos, et Josue filius Nun, et principes familiarum per tribus Israël :
Joshua 14 2 sorte omnia dividentes, sicut præceperat Dominus in manu Moysi, novem tribubus, et dimidiæ tribui.
Joshua 14 3 Duabus enim tribubus, et dimidiæ, dederat Moyses trans Jordanem possessionem : absque Levitis, qui nihil terræ acceperunt inter fratres suos :
Joshua 14 4 sed in eorum successerunt locum filii Joseph in duas divisi tribus, Manasse et Ephraim : nec acceperunt Levitæ aliam in terra partem, nisi urbes ad habitandum, et suburbana earum ad alenda jumenta et pecora sua.
Joshua 14 5 Sicut præceperat Dominus Moysi, ita fecerunt filii Israël, et diviserunt terram.
Joshua 14 6 Accesserunt itaque filii Juda ad Josue in Galgala, locutusque est ad eum Caleb filius Jephone Cenezæus : Nosti quid locutus sit Dominus ad Moysen hominem Dei de me et te in Cadesbarne.
Joshua 14 7 Quadraginta annorum eram quando misit me Moyses famulus Domini de Cadesbarne, ut considerarem terram, nuntiavique ei quod mihi verum videbatur.
Joshua 14 8 Fratres autem mei, qui ascenderant mecum, dissolverunt cor populi : et nihilominus ego secutus sum Dominum Deum meum.
Joshua 14 9 Juravitque Moyses in die illo, dicens : Terra, quam calcavit pes tuus, erit possessio tua, et filiorum tuorum in æternum : quia secutus es Dominum Deum meum.
Joshua 14 10 Concessit ergo Dominus vitam mihi, sicut pollicitus est, usque in præsentem diem. Quadraginta et quinque anni sunt, ex quo locutus est Dominus verbum istud ad Moysen, quando ambulabat Israël per solitudinem : hodie octoginta quinque annorum sum,
Joshua 14 11 sic valens ut eo valebam tempore quando ad explorandum missus sum : illius in me temporis fortitudo usque hodie perseverat, tam ad bellandum quam ad gradiendum.
Joshua 14 12 Da ergo mihi montem istum, quem pollicitus est Dominus, te quoque audiente, in quo Enacim sunt, et urbes magnæ atque munitæ : si forte sit Dominus mecum, et potuero delere eos, sicut promisit mihi.
Joshua 14 13 Benedixitque ei Josue, et tradidit ei Hebron in possessionem :
Joshua 14 14 atque ex eo fuit Hebron Caleb filio Jephone Cenezæo usque in præsentem diem, quia secutus est Dominum Deum Israël.
Joshua 14 15 Nomen Hebron ante vocabatur Cariath Arbe : Adam maximus ibi inter Enacim situs est : et terra cessavit a præliis.
Joshua 15 1 Igitur sors filiorum Judæ per cognationes suas ista fuit : a termino Edom, desertum Sin, contra meridiem, et usque ad extremam partem australis plagæ.
Joshua 15 2 Initium ejus a summitate maris salsissimi, et a lingua ejus, quæ respicit meridiem.
Joshua 15 3 Egrediturque contra ascensum Scorpionis, et pertransit in Sina : ascenditque in Cadesbarne, et pervenit in Esron, ascendens ad Addar, et circuiens Carcaa,
Joshua 15 4 atque inde pertransiens in Asemona, et perveniens ad torrentem Ægypti : eruntque termini ejus mare magnum. Hic erit finis meridianæ plagæ.
Joshua 15 5 Ab oriente vero erit initium, mare salsissimum usque ad extrema Jordanis : et ea quæ respiciunt ad aquilonem, a lingua maris usque ad eumdem Jordanis fluvium.
Joshua 15 6 Ascenditque terminus in Beth Hagla, et transit ab aquilone in Beth Araba, ascendens ad lapidem Boën filii Ruben :
Joshua 15 7 et tendens usque ad terminos Debera de valle Achor, contra aquilonem respiciens Galgala, quæ est ex adverso ascensionis Adommim, ab australi parte torrentis : transitque aquas, quæ vocantur fons solis : et erunt exitus ejus ad fontem Rogel.
Joshua 15 8 Ascenditque per convallem filii Ennom ex latere Jebusæi ad meridiem, hæc est Jerusalem : et inde se erigens ad verticem montis, qui est contra Geennom ad occidentem in summitate vallis Raphaim contra aquilonem :
Joshua 15 9 pertransitque a vertice montis usque ad fontem aquæ Nephtoa : et pervenit usque ad vicos montis Ephron : inclinaturque in Baala, quæ est Cariathiarim, id est, urbs silvarum.
Joshua 15 10 Et circuit de Baala contra occidentem, usque ad montem Seir : transitque juxta latus montis Jarim ad aquilonem in Cheslon : et descendit in Bethsames, transitque in Thamna.
Joshua 15 11 Et pervenit contra aquilonem partis Accaron ex latere : inclinaturque Sechrona, et transit montem Baala : pervenitque in Jebneel, et magni maris contra occidentem fine concluditur.
Joshua 15 12 Hi sunt termini filiorum Juda per circuitum in cognationibus suis.
Joshua 15 13 Caleb vero filio Jephone dedit partem in medio filiorum Juda, sicut præceperat ei Dominus : Cariath Arbe patris Enac, ipsa est Hebron.
Joshua 15 14 Delevitque ex ea Caleb tres filios Enac, Sesai et Ahiman et Tholmai de stirpe Enac.
Joshua 15 15 Atque inde conscendens venit ad habitatores Dabir, quæ prius vocabatur Cariath Sepher, id est, civitas litterarum.
Joshua 15 16 Dixitque Caleb : Qui percusserit Cariath Sepher, et ceperit eam, dabo ei Axam filiam meam uxorem.
Joshua 15 17 Cepitque eam Othoniel filius Cenez frater Caleb junior : deditque ei Axam filiam suam uxorem.
Joshua 15 18 Quæ, cum pergerent simul, suasa est a viro suo ut peteret a patre suo agrum. Suspiravitque ut sedebat in asino : cui Caleb : Quid habes ? inquit.
Joshua 15 19 At illa respondit : Da mihi benedictionem : terram australem et arentem dedisti mihi ; junge et irriguam. Dedit itaque ei Caleb irriguum superius et inferius.
Joshua 15 20 Hæc est possessio tribus filiorum Juda per cognationes suas.
Joshua 15 21 Erantque civitates ab extremis partibus filiorum Juda juxta terminos Edom a meridie : Cabseel et Eder et Jagur,
Joshua 15 22 et Cyna et Dimona et Adada,
Joshua 15 23 et Cades et Asor et Jethnam,
Joshua 15 24 Ziph et Telem et Baloth,
Joshua 15 25 Asor nova et Carioth, Hesron, hæc est Asor ;
Joshua 15 26 Amam, Sama, et Molada,
Joshua 15 27 et Asergadda et Hassemon et Bethphelet,
Joshua 15 28 et Hasersual et Bersabee et Baziothia,
Joshua 15 29 et Baala et Jim et Esem,
Joshua 15 30 et Eltholad et Cesil et Harma,
Joshua 15 31 et Siceleg et Medemena et Sensenna,
Joshua 15 32 Lebaoth et Selim et Aën et Remon. Omnes civitates viginti novem, et villæ earum.
Joshua 15 33 In campestribus vero : Estaol et Sarea et Asena,
Joshua 15 34 et Zanoë et Ængannim et Taphua et Enaim,
Joshua 15 35 et Jerimoth et Adullam, Socho et Azeca,
Joshua 15 36 et Saraim et Adithaim et Gedera et Gederothaim : urbes quatuordecim, et villæ earum.
Joshua 15 37 Sanan et Hadassa et Magdalgad,
Joshua 15 38 Delean et Masepha et Jecthel,
Joshua 15 39 Lachis et Bascath et Eglon,
Joshua 15 40 Chebbon et Leheman et Cethlis,
Joshua 15 41 et Gideroth et Bethdagon et Naama et Maceda : civitates sedecim, et villæ earum.
Joshua 15 42 Labana et Ether et Asan,
Joshua 15 43 Jephtha et Esna et Nesib,
Joshua 15 44 et Ceila et Achzib et Maresa : civitates novem, et villæ earum.
Joshua 15 45 Accaron cum vicis et villulis suis.
Joshua 15 46 Ab Accaron usque ad mare : omnia quæ vergunt ad Azotum et viculos ejus.
Joshua 15 47 Azotus cum vicis et villulis suis. Gaza cum vicis et villulis suis, usque ad torrentem Ægypti, et mare magnum terminus ejus.
Joshua 15 48 Et in monte : Samir et Jether et Socoth
Joshua 15 49 et Danna et Cariathsenna, hæc est Dabir :
Joshua 15 50 Anab et Istemo et Anim,
Joshua 15 51 Gosen et Olon et Gilo : civitates undecim et villæ earum.
Joshua 15 52 Arab et Ruma et Esaan,
Joshua 15 53 et Janum et Beththaphua et Apheca,
Joshua 15 54 Athmatha, et Cariath Arbe, hæc est Hebron, et Sior : civitates novem, et villæ earum.
Joshua 15 55 Maon et Carmel et Ziph et Jota,
Joshua 15 56 Jezraël et Jucadam et Zanoë,
Joshua 15 57 Accain, Gabaa et Thamna : civitates decem et villæ earum.
Joshua 15 58 Halhul, et Besur, et Gedor,
Joshua 15 59 Mareth, et Bethanoth, et Eltecon : civitates sex et villæ earum.
Joshua 15 60 Cariathbaal, hæc est Cariathiarim urbs silvarum, et Arebba : civitates duæ, et villæ earum.
Joshua 15 61 In deserto Betharaba, Meddin, et Sachacha,
Joshua 15 62 et Nebsan, et civitas salis, et Engaddi : civitates sex, et villæ earum.
Joshua 15 63 Jebusæum autem habitatorem Jerusalem non potuerunt filii Juda delere : habitavitque Jebusæus cum filiis Juda in Jerusalem usque in præsentem diem.
Joshua 16 1 Cecidit quoque sors filiorum Joseph ab Jordane contra Jericho et aquas ejus ab oriente : solitudo quæ ascendit de Jericho ad montem Bethel :
Joshua 16 2 et egreditur de Bethel Luza : transitque terminum Archi, Ataroth :
Joshua 16 3 et descendit ad occidentem juxta terminum Jephleti, usque ad terminos Beth-horon inferioris, et Gazer : finiunturque regiones ejus mari magno :
Joshua 16 4 possederuntque filii Joseph Manasses et Ephraim.
Joshua 16 5 Et factus est terminus filiorum Ephraim per cognationes suas : et possessio eorum contra orientem Ataroth Addar usque Beth-horon superiorem.
Joshua 16 6 Egrediunturque confinia in mare : Machmethath vero aquilonem respicit, et circuit terminos contra orientem in Thanathselo : et pertransit ab oriente Janoë.
Joshua 16 7 Descenditque de Janoë in Ataroth et Naaratha : et pervenit in Jericho, egrediturque ad Jordanem.
Joshua 16 8 De Taphua pertransit contra mare in vallem arundineti, suntque egressus ejus in mare salsissimum. Hæc est possessio tribus filiorum Ephraim per familias suas.
Joshua 16 9 Urbesque separatæ sunt filiis Ephraim in medio possessionis filiorum Manasse, et villæ earum.
Joshua 16 10 Et non interfecerunt filii Ephraim Chananæum, qui habitabat in Gazer : habitavitque Chananæus in medio Ephraim usque in diem hanc tributarius.
Joshua 17 1 Cecidit autem sors tribui Manasse (ipse enim est primogenitus Joseph) : Machir primogenito Manasse patri Galaad, qui fuit vir pugnator, habuitque possessionem Galaad et Basan :
Joshua 17 2 et reliquis filiorum Manasse juxta familias suas, filiis Abiezer, et filiis Helec, et filiis Esriel, et filiis Sechem, et filiis Hepher, et filiis Semida. Isti sunt filii Manasse filii Joseph, mares, per cognationes suas.
Joshua 17 3 Salphaad vero filio Hepher filii Galaad filii Machir filii Manasse non erant filii, sed solæ filiæ : quarum ista sunt nomina : Maala et Noa et Hegla et Melcha et Thersa.
Joshua 17 4 Veneruntque in conspectu Eleazari sacerdotis, et Josue filii Nun, et principum, dicentes : Dominus præcepit per manum Moysi, ut daretur nobis possessio in medio fratrum nostrorum. Deditque eis juxta imperium Domini possessionem in medio fratrum patris earum.
Joshua 17 5 Et ceciderunt funiculi Manasse, decem, absque terra Galaad et Basan trans Jordanem.
Joshua 17 6 Filiæ enim Manasse possederunt hæreditatem in medio filiorum ejus. Terra autem Galaad cecidit in sortem filiorum Manasse qui reliqui erant.
Joshua 17 7 Fuitque terminus Manasse ab Aser, Machmethath quæ respicit Sichem : et egreditur ad dexteram juxta habitatores fontis Taphuæ.
Joshua 17 8 Etenim in sorte Manasse ceciderat terra Taphuæ, quæ est juxta terminos Manasse filiorum Ephraim.
Joshua 17 9 Descenditque terminus vallis arundineti in meridiem torrentis civitatum Ephraim, quæ in medio sunt urbium Manasse : terminus Manasse ab aquilone torrentis, et exitus ejus pergit ad mare :
Joshua 17 10 ita ut possessio Ephraim sit ab austro, et ab aquilone Manasse, et utramque claudat mare, et conjungantur sibi in tribu Aser ab aquilone, et in tribu Issachar ab oriente.
Joshua 17 11 Fuitque hæreditas Manasse in Issachar et in Aser, Bethsan et viculi ejus, et Jeblaam cum viculis suis, et habitatores Dor cum oppidis suis, habitatores quoque Endor cum viculis suis : similiterque habitatores Thenac cum viculis suis, et habitatores Mageddo cum viculis suis, et tertia pars urbis Nopheth.
Joshua 17 12 Nec potuerunt filii Manasse has civitates subvertere, sed cœpit Chananæus habitare in terra sua.
Joshua 17 13 Postquam autem convaluerunt filii Israël, subjecerunt Chananæos, et fecerunt sibi tributarios, nec interfecerunt eos.
Joshua 17 14 Locutique sunt filii Joseph ad Josue, et dixerunt : Quare dedisti mihi possessionem sortis et funiculi unius, cum sim tantæ multitudinis, et benedixerit mihi Dominus ?
Joshua 17 15 Ad quos Josue ait : Si populus multus es, ascende in silvam, et succide tibi spatia in terra Pherezæi et Raphaim : quia angusta est tibi possessio montis Ephraim.
Joshua 17 16 Cui responderunt filii Joseph : Non poterimus ad montana conscendere, cum ferreis curribus utantur Chananæi, qui habitant in terra campestri, in qua sitæ sunt Bethsan cum viculis suis, et Jezraël mediam possidens vallem.
Joshua 17 17 Dixitque Josue ad domum Joseph, Ephraim et Manasse : Populus multus es, et magnæ fortitudinis : non habebis sortem unam,
Joshua 17 18 sed transibis ad montem, et succides tibi, atque purgabis ad habitandum spatia : et poteris ultra procedere cum subverteris Chananæum, quem dicis ferreos habere currus, et esse fortissimum.
Joshua 18 1 Congregatique sunt omnes filii Israël in Silo, ibique fixerunt tabernaculum testimonii, et fuit eis terra subjecta.
Joshua 18 2 Remanserant autem filiorum Israël septem tribus, quæ necdum acceperant possessiones suas.
Joshua 18 3 Ad quos Josue ait : Usquequo marcetis ignavia, et non intratis ad possidendam terram, quam Dominus Deus patrum vestrorum dedit vobis ?
Joshua 18 4 Eligite de singulis tribubus ternos viros, ut mittam eos, et pergant atque circumeant terram, et describant eam juxta numerum uniuscujusque multitudinis : referantque ad me quod descripserint.
Joshua 18 5 Dividite vobis terram in septem partes : Judas sit in terminis suis ab australi plaga, et domus Joseph ab aquilone.
Joshua 18 6 Mediam inter hos terram in septem partes describite : et huc venietis ad me, ut coram Domino Deo vestro mittam vobis hic sortem :
Joshua 18 7 quia non est inter vos pars Levitarum, sed sacerdotium Domini est eorum hæreditas. Gad autem et Ruben, et dimidia tribus Manasse, jam acceperant possessiones suas trans Jordanem ad orientalem plagam : quas dedit eis Moyses famulus Domini.
Joshua 18 8 Cumque surrexissent viri, ut pergerent ad describendam terram, præcepit eis Josue, dicens : Circuite terram, et describite eam, ac revertimini ad me : ut hic coram Domino, in Silo, mittam vobis sortem.
Joshua 18 9 Itaque perrexerunt : et lustrantes eam, in septem partes diviserunt, scribentes in volumine. Reversique sunt ad Josue in castra Silo.
Joshua 18 10 Qui misit sortes coram Domino in Silo, divisitque terram filiis Israël in septem partes.
Joshua 18 11 Et ascendit sors prima filiorum Benjamin per familias suas, ut possiderent terram inter filios Juda et filios Joseph.
Joshua 18 12 Fuitque terminus eorum contra aquilonem a Jordane : pergens juxta latus Jericho septentrionalis plagæ, et inde contra occidentem ad montana conscendens et perveniens ad solitudinem Bethaven,
Joshua 18 13 atque pertransiens juxta Luzam ad meridiem, ipsa est Bethel : descenditque in Ataroth Addar in montem qui est ad meridiem Beth-horon inferioris :
Joshua 18 14 et inclinatur circuiens contra mare ad meridiem montis qui respicit Beth-horon contra Africum : suntque exitus ejus in Cariath-baal, quæ vocatur et Cariathiarim, urbem filiorum Juda. Hæc est plaga contra mare, ad occidentem.
Joshua 18 15 A meridie autem ex parte Cariathiarim egreditur terminus contra mare, et pervenit usque ad fontem aquarum Nephtoa.
Joshua 18 16 Descenditque in partem montis, qui respicit vallem filiorum Ennom : et est contra septentrionalem plagam in extrema parte vallis Raphaim. Descenditque in Geennom (id est, vallem Ennom) juxta latus Jebusæi ad austrum : et pervenit ad fontem Rogel,
Joshua 18 17 transiens ad aquilonem, et egrediens ad Ensemes, id est, fontem solis :
Joshua 18 18 et pertransit usque ad tumulos, qui sunt e regione ascensus Adommim : descenditque ad Abenboën, id est, lapidem Boën filii Ruben : et pertransit ex latere aquilonis ad campestria : descenditque in planitiem,
Joshua 18 19 et prætergreditur contra aquilonem Beth Hagla : suntque exitus ejus contra linguam maris salsissimi ab aquilone in fine Jordanis ad australem plagam :
Joshua 18 20 qui est terminus illius ab oriente. Hæc est possessio filiorum Benjamin per terminos suos in circuitu, et familias suas.
Joshua 18 21 Fueruntque civitates ejus, Jericho et Beth Hagla et vallis Casis,
Joshua 18 22 Beth Araba et Samaraim et Bethel
Joshua 18 23 et Avim et Aphara et Ophera,
Joshua 18 24 villa Emona et Ophni et Gabee : civitates duodecim, et villæ earum.
Joshua 18 25 Gabaon et Rama et Beroth,
Joshua 18 26 et Mesphe et Caphara, et Amosa
Joshua 18 27 et Recem, Jarephel et Tharela,
Joshua 18 28 et Sela, Eleph, et Jebus, quæ est Jerusalem, Gabaath et Cariath : civitates quatuordecim, et villæ earum. Hæc est possessio filiorum Benjamin juxta familias suas.
Joshua 19 1 Et egressa est sors secunda filiorum Simeon per cognationes suas : fuitque hæreditas
Joshua 19 2 eorum in medio possessionis filiorum Juda : Bersabee et Sabee et Molada
Joshua 19 3 et Hasersual, Bala et Asem
Joshua 19 4 et Eltholad, Bethul et Harma
Joshua 19 5 et Siceleg et Bethmarchaboth et Hasersusa
Joshua 19 6 et Bethlebaoth et Sarohen : civitates tredecim, et villæ earum.
Joshua 19 7 Ain et Remmon et Athar et Asan : civitates quatuor, et villæ earum :
Joshua 19 8 omnes viculi per circuitum urbium istarum usque ad Baalath Beer Ramath contra australem plagam. Hæc est hæreditas filiorum Simeon juxta cognationes suas,
Joshua 19 9 in possessione et funiculo filiorum Juda : quia major erat : et idcirco filii Simeon possederunt in medio hæreditatis eorum.
Joshua 19 10 Ceciditque sors tertia filiorum Zabulon per cognationes suas : factus est terminus possessionis eorum usque Sarid.
Joshua 19 11 Ascenditque de mari et Merala, et pervenit in Debbaseth, usque ad torrentem qui est contra Jeconam.
Joshua 19 12 Et revertitur de Sared contra orientem in fines Ceseleththabor : et egreditur ad Dabereth, ascenditque contra Japhie.
Joshua 19 13 Et inde pertransit usque ad orientalem plagam Gethepher et Thacasin : et egreditur in Remmon, Amthar et Noa.
Joshua 19 14 Et circuit ad aquilonem Hanathon : suntque egressus ejus vallis Jephthaël,
Joshua 19 15 et Cateth et Naalol et Semeron et Jerala et Bethlehem : civitates duodecim, et villæ earum.
Joshua 19 16 Hæc est hæreditas tribus filiorum Zabulon per cognationes suas, urbes et viculi earum.
Joshua 19 17 Issachar egressa est sors quarta per cognationes suas :
Joshua 19 18 fuitque ejus hæreditas Jezraël et Casaloth et Sunem
Joshua 19 19 et Hapharaim et Seon, et Anaharath
Joshua 19 20 et Rabboth et Cesion, Abes,
Joshua 19 21 et Rameth, et Engannim, et Enhadda et Bethpheses.
Joshua 19 22 Et pervenit terminus ejus usque Thabor et Sehesima et Bethsames : eruntque exitus ejus Jordanis : civitates sedecim, et villæ earum.
Joshua 19 23 Hæc est possessio filiorum Issachar per cognationes suas, urbes et viculi earum.
Joshua 19 24 Ceciditque sors quinta tribui filiorum Aser per cognationes suas :
Joshua 19 25 fuitque terminus eorum Halcath et Chali et Beten et Axaph
Joshua 19 26 et Elmelech et Amaad et Messal : et pervenit usque ad Carmelum maris et Sihor et Labanath.
Joshua 19 27 Ac revertitur contra orientem Bethdagon : et pertransit usque Zabulon et vallem Jephthaël contra aquilonem in Bethemec et Nehiel. Egrediturque ad lævam Cabul,
Joshua 19 28 et Abran et Rohob et Hamon et Cana, usque ad Sidonem magnam.
Joshua 19 29 Revertiturque in Horma usque ad civitatem munitissimam Tyrum, et usque Hosa : eruntque exitus ejus in mare de funiculo Achziba :
Joshua 19 30 et Amma et Aphec et Rohob : civitates viginti duæ, et villæ earum.
Joshua 19 31 Hæc est possessio filiorum Aser per cognationes suas, urbesque et viculi earum.
Joshua 19 32 Filiorum Nephthali sexta sors cecidit per familias suas :
Joshua 19 33 et cœpit terminus de Heleph et Elon in Saananim, et Adami, quæ est Neceb, et Jebnaël usque Lecum : et egressus eorum usque ad Jordanem :
Joshua 19 34 revertiturque terminus contra occidentem in Azanotthabor, atque inde egreditur in Hucuca, et pertransit in Zabulon contra meridiem, et in Aser contra occidentem, et in Juda ad Jordanem contra ortum solis :
Joshua 19 35 civitates munitissimæ, Assedim, Ser, et Emath, et Reccath et Cenereth,
Joshua 19 36 et Edema et Arama, Asor
Joshua 19 37 et Cedes et Edrai, Enhasor,
Joshua 19 38 et Jeron et Magdalel, Horem et Bethanath et Bethsames : civitates decem et novem, et villæ earum.
Joshua 19 39 Hæc est possessio tribus filiorum Nephthali per cognationes suas, urbes et viculi earum.
Joshua 19 40 Tribui filiorum Dan per familias suas egressa est sors septima :
Joshua 19 41 et fuit terminus possessionis ejus Sara et Esthaol, et Hirsemes, id est, civitas solis.
Joshua 19 42 Selebin et Ajalon et Jethela,
Joshua 19 43 Elon et Themna et Acron,
Joshua 19 44 Elthece, Gebbethon et Balaath,
Joshua 19 45 et Jud et Bane et Barach et Gethremmon :
Joshua 19 46 et Mejarcon et Arecon, cum termino qui respicit Joppen,
Joshua 19 47 et ipso fine concluditur. Ascenderuntque filii Dan, et pugnaverunt contra Lesem, ceperuntque eam : et percusserunt eam in ore gladii, et possederunt, et habitaverunt in ea, vocantes nomen ejus Lesem Dan, ex nomine Dan patris sui.
Joshua 19 48 Hæc est possessio tribus filiorum Dan, per cognationes suas, urbes et viculi earum.
Joshua 19 49 Cumque complesset sorte dividere terram singulis per tribus suas, dederunt filii Israël possessionem Josue filio Nun in medio sui,
Joshua 19 50 juxta præceptum Domini, urbem quam postulavit Thamnath Saraa in monte Ephraim : et ædificavit civitatem, habitavitque in ea.
Joshua 19 51 Hæ sunt possessiones, quas sorte diviserunt Eleazar sacerdos, et Josue filius Nun, et principes familiarum ac tribuum filiorum Israël in Silo, coram Domino ad ostium tabernaculi testimonii, partitique sunt terram.
Joshua 20 1 Et locutus est Dominus ad Josue, dicens : Loquere filiis Israël, et dic eis :
Joshua 20 2 Separate urbes fugitivorum, de quibus locutus sum ad vos per manum Moysi :
Joshua 20 3 ut confugiat ad eas quicumque animam percusserit nescius, et possit evadere iram proximi, qui ultor est sanguinis :
Joshua 20 4 cum ad unam harum confugerit civitatum, stabit ante portam civitatis, et loquetur senioribus urbis illius ea quæ se comprobent innocentem : sicque suscipient eum, et dabunt ei locum ad habitandum.
Joshua 20 5 Cumque ultor sanguinis eum fuerit persecutus, non tradent in manus ejus : quia ignorans percussit proximum ejus, nec ante biduum triduumve ejus probatur inimicus.
Joshua 20 6 Et habitabit in civitate illa, donec stet ante judicium causam reddens facti sui, et moriatur sacerdos magnus, qui fuerit in illo tempore : tunc revertetur homicida, et ingredietur civitatem et domum suam de qua fugerat.
Joshua 20 7 Decreveruntque Cedes in Galilæa montis Nephthali, et Sichem in monte Ephraim, et Cariatharbe, ipsa est Hebron in monte Juda.
Joshua 20 8 Et trans Jordanem contra orientalem plagam Jericho, statuerunt Bosor, quæ sita est in campestri solitudine de tribu Ruben, et Ramoth in Galaad de tribu Gad, et Gaulon in Basan de tribu Manasse.
Joshua 20 9 Hæ civitates constitutæ sunt cunctis filiis Israël, et advenis qui habitabant inter eos, ut fugeret ad eas qui animam nescius percussisset, et non moreretur in manu proximi, effusum sanguinem vindicare cupientis, donec staret ante populum expositurus causam suam.
Joshua 21 1 Accesseruntque principes familiarum Levi ad Eleazarum sacerdotem, et Josue filium Nun, et ad duces cognationum per singulas tribus filiorum Israël :
Joshua 21 2 locutique sunt ad eos in Silo terræ Chanaan, atque dixerunt : Dominus præcepit per manum Moysi, ut darentur nobis urbes ad habitandum, et suburbana earum ad alenda jumenta.
Joshua 21 3 Dederuntque filii Israël de possessionibus suis juxta imperium Domini, civitates et suburbana earum.
Joshua 21 4 Egressaque est sors in familiam Caath filiorum Aaron sacerdotis, de tribubus Juda, et Simeon, et Benjamin, civitates tredecim :
Joshua 21 5 et reliquis filiorum Caath, id est Levitis, qui superfuerant, de tribubus Ephraim, et Dan, et dimidia tribu Manasse, civitates decem.
Joshua 21 6 Porro filii Gerson egressa est sors, ut acciperent de tribubus Issachar et Aser et Nephthali, dimidiaque tribu Manasse in Basan, civitates numero tredecim.
Joshua 21 7 Et filiis Merari per cognationes suas de tribubus Ruben et Gad et Zabulon urbes duodecim.
Joshua 21 8 Dederuntque filii Israël Levitis civitates et suburbana earum, sicut præcepit Dominus per manum Moysi, singulis sorte tribuentes.
Joshua 21 9 De tribubus filiorum Juda et Simeon dedit Josue civitates : quarum ista sunt nomina,
Joshua 21 10 filiis Aaron per familias Caath Levitici generis (prima enim sors illis egressa est).
Joshua 21 11 Cariatharbe patris Enac, quæ vocatur Hebron, in monte Juda, et suburbana ejus per circuitum.
Joshua 21 12 Agros vero et villas ejus dederat Caleb filio Jephone ad possidendum.
Joshua 21 13 Dedit ergo filiis Aaron sacerdotis Hebron confugii civitatem, ac suburbana ejus : et Lobnam cum suburbanis suis :
Joshua 21 14 et Jether, et Esthemo,
Joshua 21 15 et Holon, et Dabir,
Joshua 21 16 et Ain, et Jeta, et Bethsames, cum suburbanis suis : civitates novem de tribubus, ut dictum est, duabus.
Joshua 21 17 De tribu autem filiorum Benjamin, Gabaon, et Gabæ,
Joshua 21 18 et Anathoth et Almon, cum suburbanis suis : civitates quatuor.
Joshua 21 19 Omnes simul civitates filiorum Aaron sacerdotis, tredecim cum suburbanis suis.
Joshua 21 20 Reliquis vero per familias filiorum Caath Levitici generis, hæc est data possessio.
Joshua 21 21 De tribu Ephraim urbes confugii, Sichem cum suburbanis suis in monte Ephraim, et Gazer
Joshua 21 22 et Cibsaim et Beth-horon, cum suburbanis suis, civitates quatuor.
Joshua 21 23 De tribu quoque Dan, Eltheco et Gabathon,
Joshua 21 24 et Ajalon et Gethremmon, cum suburbanis suis, civitates quatuor.
Joshua 21 25 Porro de dimidia tribu Manasse, Thanach et Gethremmon, cum suburbanis suis, civitates duæ.
Joshua 21 26 Omnes civitates decem, et suburbana earum, datæ sunt filiis Caath inferioris gradus.
Joshua 21 27 Filiis quoque Gerson Levitici generis dedit de dimidia tribu Manasse confugii civitates, Gaulon in Basan, et Bosram, cum suburbanis suis, civitates duas.
Joshua 21 28 Porro de tribu Issachar, Cesion, et Dabereth,
Joshua 21 29 et Jaramoth, et Engannim, cum suburbanis suis, civitates quatuor.
Joshua 21 30 De tribu autem Aser, Masal et Abdon,
Joshua 21 31 et Helcath, et Rohob, cum suburbanis suis, civitates quatuor.
Joshua 21 32 De tribu quoque Nephthali civitates confugii, Cedes in Galilæa, et Hammoth Dor, et Carthan, cum suburbanis suis, civitates tres.
Joshua 21 33 Omnes urbes familiarum Gerson, tredecim, cum suburbanis suis.
Joshua 21 34 Filiis autem Merari Levitis inferioris gradus per familias suas data est de tribu Zabulon, Jecnam, et Cartha
Joshua 21 35 et Damna et Naalol, civitates quatuor cum suburbanis suis.
Joshua 21 36 De tribu Ruben ultra Jordanem contra Jericho civitates refugii, Bosor in solitudine, Misor et Jaser et Jethson et Mephaath, civitates quatuor cum suburbanis suis.
Joshua 21 37 De tribu Gad civitates confugii, Ramoth in Galaad, et Manaim et Hesebon et Jazer, civitates quatuor cum suburbanis suis.
Joshua 21 38 Omnes urbes filiorum Merari per familias et cognationes suas, duodecim.
Joshua 21 39 Itaque civitates universæ Levitarum in medio possessionis filiorum Israël fuerunt quadraginta octo
Joshua 21 40 cum suburbanis suis, singulæ per familias distributæ.
Joshua 21 41 Deditque Dominus Deus Israëli omnem terram, quam traditurum se patribus eorum juraverat : et possederunt illam, atque habitaverunt in ea.
Joshua 21 42 Dataque est ab eo pax in omnes per circuitum nationes : nullusque eis hostium resistere ausus est, sed cunti in eorum ditionem redacti sunt.
Joshua 21 43 Ne unum quidem verbum, quod illis præstiturum se esse promiserat, irritum fuit, sed rebus expleta sunt omnia.
Joshua 22 1 Eodem tempore vocavit Josue Rubenitas, et Gaditas, et dimidiam tribum Manasse,
Joshua 22 2 dixitque ad eos : Fecistis omnia quæ præcepit vobis Moyses famulus Domini : mihi quoque in omnibus obedistis,
Joshua 22 3 nec reliquistis fratres vestros longo tempore, usque in præsentem diem, custodientes imperium Domini Dei vestri.
Joshua 22 4 Quia igitur dedit Dominus Deus vester fratribus vestris quietem et pacem, sicut pollicitus est : revertimini, et ite in tabernacula vestra, et in terram possessionis, quam tradidit vobis Moyses famulus Domini trans Jordanem :
Joshua 22 5 ita dumtaxat ut custodiatis attente, et opere compleatis mandatum et legem quam præcepit vobis Moyses famulus Domini, ut diligatis Dominum Deum vestrum, et ambuletis in omnibus viis ejus, et observetis mandata illius, adhæreatisque ei, ac serviatis in omni corde, et in omni anima vestra.
Joshua 22 6 Benedixitque eis Josue, et dimisit eos. Qui reversi sunt in tabernacula sua.
Joshua 22 7 Dimidiæ autem tribui Manasse possessionem Moyses dederat in Basan : et idcirco mediæ, quæ superfuit, dedit Josue sortem inter ceteros fratres suos trans Jordanem ad occidentalem plagam. Cumque dimitteret eos in tabernacula sua, et benedixisset eis,
Joshua 22 8 dixit ad eos : In multa substantia atque divitiis revertimini ad sedes vestras, cum argento et auro, ære ac ferro, et veste multiplici : dividite prædam hostium cum fratribus vestris.
Joshua 22 9 Reversique sunt, et abierunt filii Ruben, et filii Gad, et dimidia tribus Manasse, a filiis Israël de Silo, quæ sita est in Chanaan, ut intrarent Galaad terram possessionis suæ, quam obtinuerant juxta imperium Domini in manu Moysi.
Joshua 22 10 Cumque venissent ad tumulos Jordanis in terram Chanaan, ædificaverunt juxta Jordanem altare infinitæ magnitudinis.
Joshua 22 11 Quod cum audissent filii Israël, et ad eos certi nuntii detulissent, ædificasse filios Ruben, et Gad, et dimidiæ tribus Manasse, altare in terra Chanaan, super Jordanis tumulos, contra filios Israël :
Joshua 22 12 convenerunt omnes in Silo, ut ascenderent, et dimicarent contra eos.
Joshua 22 13 Et interim miserunt ad illos in terram Galaad Phinees filium Eleazari sacerdotis,
Joshua 22 14 et decem principes cum eo, singulos de singulis tribubus.
Joshua 22 15 Qui venerunt ad filios Ruben, et Gad, et dimidiæ tribus Manasse in terram Galaad, dixeruntque ad eos :
Joshua 22 16 Hæc mandat omnis populus Domini : Quæ est ista transgressio ? cur reliquistis Dominum Deum Israël, ædificantes altare sacrilegum, et a cultu illius recedentes ?
Joshua 22 17 an parum vobis est quod peccastis in Beelphegor, et usque in præsentem diem macula hujus sceleris in nobis permanet ? multique de populo corruerunt.
Joshua 22 18 Et vos hodie reliquistis Dominum, et cras in universum Israël ira ejus desæviet.
Joshua 22 19 Quod si putatis immundam esse terram possessionis vestræ, transite ad terram, in qua tabernaculum Domini est, et habitate inter nos : tantum ut a Domino, et a nostro consortio non recedatis, ædificato altari præter altare Domini Dei nostri.
Joshua 22 20 Nonne Achan filius Zare præteriit mandatum Domini, et super omnem populum Israël ira ejus incubuit ? et ille erat unus homo, atque utinam solum periisset in scelere suo.
Joshua 22 21 Responderuntque filii Ruben et Gad, et dimidia tribus Manasse, principibus legationis Israël :
Joshua 22 22 Fortissimus Deus Dominus, fortissimus Deus Dominus, ipse novit, et Israël simul intelliget : si prævaricationis animo hoc altare construximus, non custodiat nos, sed puniat nos in præsenti :
Joshua 22 23 et si ea mente fecimus ut holocausta, et sacrificium, et pacificas victimas super eo imponeremus, ipse quærat et judicet :
Joshua 22 24 et non ea magis cogitatione atque tractatu, ut diceremus : Cras dicent filii vestri filiis nostris : Quid vobis et Domino Deo Israël ?
Joshua 22 25 terminum posuit Dominus inter nos et vos, o filii Ruben, et filii Gad, Jordanem fluvium, et idcirco partem non habetis in Domino : et per hanc occasionem avertent filii vestri filios nostros a timore Domini. Putavimus itaque melius,
Joshua 22 26 et diximus : Exstruamus nobis altare, non in holocausta, neque ad victimas offerendas,
Joshua 22 27 sed in testimonium inter nos et vos, et sobolem nostram vestramque progeniem, ut serviamus Domino, et juris nostri sit offerre et holocausta, et victimas, et pacificas hostias : et nequaquam dicant cras filii vestri filiis nostris : Non est vobis pars in Domino.
Joshua 22 28 Quod si voluerint dicere, respondebunt eis : Ecce altare Domini, quod fecerunt patres nostri, non in holocausta, neque in sacrificium, sed in testimonium nostrum ac vestrum.
Joshua 22 29 Absit a nobis hoc scelus ut recedamus a Domino, et ejus vestigia relinquamus, exstructo altari ad holocausta, et sacrificia, et victimas offerendas, præter altare Domini Dei nostri, quod exstructum est ante tabernaculum ejus.
Joshua 22 30 Quibus auditis, Phinees sacerdos, et principes legationis Israël, qui erant cum eo, placati sunt : et verba filiorum Ruben, et Gad, et dimidiæ tribus Manasse, libentissime susceperunt.
Joshua 22 31 Dixtque Phinees filius Eleazari sacerdos ad eos : Nunc scimus quod nobiscum sit Dominus, quoniam alieni estis a prævaricatione hac, et liberastis filios Israël de manu Domini.
Joshua 22 32 Reversusque est cum principibus a filiis Ruben et Gad de terra Galaad, finium Chanaan, ad filios Israël, et retulit eis.
Joshua 22 33 Placuitque sermo cunctis audientibus. Et laudaverunt Deum filii Israël, et nequaquam ultra dixerunt, ut ascenderent contra eos, atque pugnarent, et delerent terram possessionis eorum.
Joshua 22 34 Vocaveruntque filii Ruben, et filii Gad, altare quod exstruxerant, Testimonium nostrum, quod Dominus ipse sit Deus.
Joshua 23 1 Evoluto autem multo tempore, postquam pacem dederat Dominus Israëli, subjectis in gyro nationibus universis, et Josue jam longævo, et persenilis ætatis,
Joshua 23 2 vocavit Josue omnem Israëlem, majoresque natu, et principes ac duces, et magistros, dixitque ad eos : Ego senui, et progressioris ætatis sum :
Joshua 23 3 vosque cernitis omnia, quæ fecerit Dominus Deus vester cunctis per circuitum nationibus, quomodo pro vobis ipse pugnaverit :
Joshua 23 4 et nunc quia vobis sorte divisit omnem terram, ab orientali parte Jordanis usque ad mare magnum, multæque adhuc supersunt nationes :
Joshua 23 5 Dominus Deus vester disperdet eas et auferet a facie vestra, et possidebitis terram, sicut vobis pollicitus est.
Joshua 23 6 Tantum confortamini, et estote solliciti, ut custodiatis cuncta quæ scripta sunt in volumine legis Moysi : et non declinetis ab eis neque ad dexteram neque ad sinistram :
Joshua 23 7 ne postquam intraveritis ad gentes quæ inter vos futuræ sunt, juretis in nomine deorum earum, et serviatis eis, et adoretis illos :
Joshua 23 8 sed adhæreatis Domino Deo vestro : quod fecistis usque in diem hanc.
Joshua 23 9 Et tunc auferet Dominus Deus in conspectu vestro gentes magnas et robustissimas, et nullus vobis resistere poterit.
Joshua 23 10 Unus e vobis persequetur hostium mille viros : quia Dominus Deus vester pro vobis ipse pugnabit, sicut pollicitus est.
Joshua 23 11 Hoc tantum diligentissime præcavete : ut diligatis Dominum Deum vestrum.
Joshua 23 12 Quod si volueritis gentium harum, quæ inter vos habitant, erroribus adhærere, et cum eis miscere connubia, atque amicitias copulare :
Joshua 23 13 jam nunc scitote quod Dominus Deus vester non eas deleat ante faciem vestram, sed sint vobis in foveam ac laqueum, et offendiculum ex latere vestro, et sudes in oculis vestris, donec vos auferat atque disperdat de terra hac optima, quam tradidit vobis.
Joshua 23 14 En ego hodie ingredior viam universæ terræ, et toto animo cognoscetis quod de omnibus verbis, quæ se Dominus præstiturum vobis esse pollicitus est, unum non præterierit incassum.
Joshua 23 15 Sicut ergo implevit opere quod promisit, et prospera cuncta venerunt : sic adducet super vos quidquid malorum comminatus est, donec vos auferat atque disperdat de terra hac optima, quam tradidit vobis,
Joshua 23 16 eo quod præterieritis pactum Domini Dei vestri, quod pepigit vobiscum, et servieritis diis alienis, ad adoraveritis eos : cito atque velociter consurget in vos furor Domini, et auferemini ab hac terra optima, quam tradidit vobis.
Joshua 24 1 Congregavitque Josue omnes tribus Israël in Sichem, et vocavit majores natu, ac principes, et judices, et magistros : steteruntque in conspectu Domini :
Joshua 24 2 et ad populum sic locutus est : Hæc dicit Dominus Deus Israël : Trans fluvium habitaverunt patres vestri ab initio, Thare pater Abraham et Nachor : servieruntque diis alienis.
Joshua 24 3 Tuli ergo patrem vestrum Abraham de Mesopotamiæ finibus, et adduxi eum in terram Chanaan, multiplicavique semen ejus,
Joshua 24 4 et dedi ei Isaac : illique rursum dedi Jacob et Esau. E quibus, Esau dedi montem Seir ad possidendum : Jacob vero et filii ejus descenderunt in Ægyptum.
Joshua 24 5 Misique Moysen et Aaron, et percussi Ægyptum multis signis atque portentis.
Joshua 24 6 Eduxique vos et patres vestros de Ægypto, et venistis ad mare : persecutique sunt Ægyptii patres vestros cum curribus et equitatu, usque ad mare Rubrum.
Joshua 24 7 Clamaverunt autem ad Dominum filii Israël : qui posuit tenebras inter vos et Ægyptios, et adduxit super eos mare, et operuit eos. Viderunt oculi vestri cuncta quæ in Ægypto fecerim, et habitastis in solitudine multo tempore :
Joshua 24 8 et introduxi vos in terram Amorrhæi, qui habitabat trans Jordanem. Cumque pugnarent contra vos, tradidi eos in manus vestras, et possedistis terram eorum, atque interfecistis eos.
Joshua 24 9 Surrexit autem Balac filius Sephor rex Moab, et pugnavit contra Israëlem. Misitque et vocavit Balaam filium Beor, ut malediceret vobis :
Joshua 24 10 et ego nolui audire eum, sed e contrario per illum benedixi vobis, et liberavi vos de manu ejus.
Joshua 24 11 Transistisque Jordanem, et venistis ad Jericho. Pugnaveruntque contra vos viri civitatis ejus, Amorrhæus et Pherezæus, et Chananæus, et Hethæus, et Gergezæus, et Hevæus, et Jebusæus : et tradidi illos in manus vestras.
Joshua 24 12 Misique ante vos crabrones : et ejeci eos de locis suis, duos reges Amorrhæorum, non in gladio nec in arcu tuo.
Joshua 24 13 Dedique vobis terram, in qua non laborastis, et urbes quas non ædificastis, ut habitaretis in eis : vineas, et oliveta, quæ non plantastis.
Joshua 24 14 Nunc ergo timete Dominum, et servite ei perfecto corde atque verissimo : et auferte deos quibus servierunt patres vestri in Mesopotamia et in Ægypto, ac servite Domino.
Joshua 24 15 Sin autem malum vobis videtur ut Domino serviatis, optio vobis datur : eligite hodie quod placet, cui servire potissimum debeatis : utrum diis, quibus servierunt patres vestri in Mesopotamia, an diis Amorrhæorum, in quorum terra habitatis : ego autem et domus mea serviemus Domino.
Joshua 24 16 Responditque populus, et ait : Absit a nobis ut relinquamus Dominum, et serviamus diis alienis.
Joshua 24 17 Dominus Deus noster ipse eduxit nos, et patres nostros, de terra Ægypti, de domo servitutis : fecitque videntibus nobis signa ingentia, et custodivit nos in omni via, per quam ambulavimus, et in cunctis populis, per quos transivimus.
Joshua 24 18 Et ejecit universas gentes, Amorrhæum habitatorem terræ, quam nos intravimus. Serviemus igitur Domino, quia ipse est Deus noster.
Joshua 24 19 Dixitque Josue ad populum : Non poteritis servire Domino : Deus enim sanctus et fortis æmulator est, nec ignoscet sceleribus vestris atque peccatis.
Joshua 24 20 Si dimiseritis Dominum, et servieritis diis alienis, convertet se, et affliget vos, atque subvertet postquam vobis præstiterit bona.
Joshua 24 21 Dixitque populus ad Josue : Nequaquam ita ut loqueris erit, sed Domino serviemus.
Joshua 24 22 Et Josue ad populum : Testes, inquit, vos estis, quia ipsi elegeritis vobis Dominum ut serviatis ei. Responderuntque : Testes.
Joshua 24 23 Nunc ergo, ait, auferte deos alienos de medio vestri, et inclinate corda vestra ad Dominum Deum Israël.
Joshua 24 24 Dixitque populus ad Josue : Domino Deo nostro serviemus, et obedientes erimus præceptis ejus.
Joshua 24 25 Percussit ergo Josue in die illo fœdus, et proposuit populo præcepta atque judicia in Sichem.
Joshua 24 26 Scripsit quoque omnia verba hæc in volumine legis Domini : et tulit lapidem pergrandem, posuitque eum subter quercum, quæ erat in sanctuario Domini :
Joshua 24 27 et dixit ad omnem populum : En lapis iste erit vobis in testimonium, quod audierit omnia verba Domini, quæ locutus est vobis : ne forte postea negare velitis, et mentiri Domino Deo vestro.
Joshua 24 28 Dimisitque populum, singulos in possessionem suam.
Joshua 24 29 Et post hæc mortuus est Josue filius Nun servus Domini, centum et decem annorum :
Joshua 24 30 sepelieruntque eum in finibus possessionis suæ in Thamnathsare, quæ est sita in monte Ephraim, a septentrionali parte montis Gaas.
Joshua 24 31 Servivitque Israël Domino cunctis diebus Josue et seniorum, qui longo vixerunt tempore post Josue, et qui noverunt omnia opera Domini quæ fecerat in Israël.
Joshua 24 32 Ossa quoque Joseph, quæ tulerant filii Israël de Ægypto, sepelierunt in Sichem, in parte agri quem emerat Jacob a filiis Hemor patris Sichem, centum novellis ovibus, et fuit in possessionem filiorum Joseph.
Joshua 24 33 Eleazar quoque filius Aaron mortuus est : et sepelierunt eum in Gabaath Phinees filii ejus, quæ data est ei in monte Ephraim.
Judges 1 1 Post mortem Josue, consuluerunt filii Israël Dominum, dicentes : Quis ascendet ante nos contra Chananæum, et erit dux belli ?
Judges 1 2 Dixitque Dominus : Judas ascendet : ecce tradidi terram in manus ejus.
Judges 1 3 Et ait Judas Simeoni fratri suo : Ascende mecum in sortem meam, et pugna contra Chananæum, ut et ego pergam tecum in sortem tuam. Et abiit cum eo Simeon.
Judges 1 4 Ascenditque Judas, et tradidit Dominus Chananæum ac Pherezæum in manus eorum : et percusserunt in Bezec decem millia virorum.
Judges 1 5 Inveneruntque Adonibezec in Bezec, et pugnaverunt contra eum, ac percusserunt Chananæum et Pherezæum.
Judges 1 6 Fugit autem Adonibezec : quem persecuti comprehenderunt, cæsis summitatibus manuum ejus ac pedum.
Judges 1 7 Dixitque Adonibezec : Septuaginta reges amputatis manuum ac pedum summitatibus colligebant sub mensa mea ciborum reliquias : sicut feci, ita reddidit mihi Deus. Adduxeruntque eum in Jerusalem, et ibi mortuus est.
Judges 1 8 Oppugnantes ergo filii Juda Jerusalem, ceperunt eam, et percusserunt in ore gladii, tradentes cunctam incendio civitatem.
Judges 1 9 Et postea descendentes pugnaverunt contra Chananæum, qui habitabat in montanis, et ad meridiem, et in campestribus.
Judges 1 10 Pergensque Judas contra Chananæum, qui habitabat in Hebron (cujus nomen fuit antiquitus Cariath Arbe), percussit Sesai, et Ahiman, et Tholmai :
Judges 1 11 atque inde profectus abiit ad habitatores Dabir, cujus nomen vetus erat Cariath Sepher, id est, civitas litterarum.
Judges 1 12 Dixitque Caleb : Qui percusserit Cariath Sepher, et vastaverit eam, dabo ei Axam filiam meam uxorem.
Judges 1 13 Cumque cepisset eam Othoniel filius Cenez frater Caleb minor, dedit ei Axam filiam suam conjugem.
Judges 1 14 Quam pergentem in itinere monuit vir suus ut peteret a patre suo agrum. Quæ cum suspirasset sedens in asino, dixit ei Caleb : Quid habes ?
Judges 1 15 At illa respondit : Da mihi benedictionem, quia terram arentem dedisti mihi : da et irriguam aquis. Dedit ergo ei Caleb irriguum superius, et irriguum inferius.
Judges 1 16 Filii autem Cinæi cognati Moysi ascenderunt de civitate palmarum cum filiis Juda, in desertum sortis ejus, quod est ad meridiem Arad, et habitaverunt cum eo.
Judges 1 17 Abiit autem Judas cum Simeone fratre suo, et percusserunt simul Chananæum qui habitabat in Sephaath, et interfecerunt eum. Vocatumque est nomen urbis, Horma, id est, anathema.
Judges 1 18 Cepitque Judas Gazam cum finibus suis, et Ascalonem, atque Accaron cum terminis suis.
Judges 1 19 Fuitque Dominus cum Juda, et montana possedit : nec potuit delere habitatores vallis, quia falcatis curribus abundabant.
Judges 1 20 Dederuntque Caleb Hebron, sicut dixerat Moyses, qui delevit ex ea tres filios Enac.
Judges 1 21 Jebusæum autem habitatorem Jerusalem non deleverunt filii Benjamin : habitavitque Jebusæus cum filiis Benjamin in Jerusalem, usque in præsentem diem.
Judges 1 22 Domus quoque Joseph ascendit in Bethel, fuitque Dominus cum eis.
Judges 1 23 Nam cum obsiderent urbem, quæ prius Luza vocabatur,
Judges 1 24 viderunt hominem egredientem de civitate, dixeruntque ad eum : Ostende nobis introitum civitatis, et faciemus tecum misericordiam.
Judges 1 25 Qui cum ostendisset eis, percusserunt urbem in ore gladii : hominem autem illum, et omnem cognationem ejus, dimiserunt.
Judges 1 26 Qui dimissus, abiit in terram Hetthim, et ædificavit ibi civitatem, vocavitque eam Luzam : quæ ita appellatur usque in præsentem diem.
Judges 1 27 Manasses quoque non delevit Bethsan, et Thanac cum viculis suis, et habitatores Dor, et Jeblaam, et Mageddo cum viculis suis, cœpitque Chananæus habitare cum eis.
Judges 1 28 Postquam autem confortatus est Israël, fecit eos tributarios, et delere noluit.
Judges 1 29 Ephraim etiam non interfecit Chananæum, qui habitabat in Gazer, sed habitavit cum eo.
Judges 1 30 Zabulon non delevit habitatores Cetron, et Naalol : sed habitavit Chananæus in medio ejus, factusque est ei tributarius.
Judges 1 31 Aser quoque non delevit habitatores Accho, et Sidonis, Ahalab, et Achazib, et Helba, et Aphec, et Rohob :
Judges 1 32 habitavitque in medio Chananæi habitatoris illius terræ, nec interfecit eum.
Judges 1 33 Nephthali quoque non delevit habitatores Bethsames, et Bethanath : et habitavit inter Chananæum habitatorem terræ, fueruntque ei Bethsamitæ et Bethanitæ tributarii.
Judges 1 34 Arctavitque Amorrhæus filios Dan in monte, nec dedit eis locum ut ad planiora descenderent :
Judges 1 35 habitavitque in monte Hares, quod interpretatur testaceo, in Ajalon et Salebim. Et aggravata est manus domus Joseph, factusque est ei tributarius.
Judges 1 36 Fuit autem terminus Amorrhæi ab ascensu Scorpionis, petra, et superiora loca.
Judges 2 1 Ascenditque angelus Domini de Galgalis ad Locum flentium, et ait : Eduxi vos de Ægypto, et introduxi in terram, pro qua juravi patribus vestris : et pollicitus sum ut non facerem irritum pactum meum vobiscum in sempiternum :
Judges 2 2 ita dumtaxat ut non feriretis fœdus cum habitatoribus terræ hujus, sed aras eorum subverteretis : et noluistis audire vocem meam : cur hoc fecistis ?
Judges 2 3 Quam ob rem nolui delere eos a facie vestra : ut habeatis hostes, et dii eorum sint vobis in ruinam.
Judges 2 4 Cumque loqueretur angelus Domini hæc verba ad omnes filios Israël, elevaverunt ipsi vocem suam, et fleverunt.
Judges 2 5 Et vocatum est nomen loci illius, Locus flentium, sive lacrimarum : immolaveruntque ibi hostias Domini.
Judges 2 6 Dimisit ergo Josue populum, et abierunt filii Israël unusquisque in possessionem suam, ut obtinerent eam :
Judges 2 7 servieruntque Domino cunctis diebus ejus, et seniorum, qui longo post eum vixerunt tempore, et noverant omnia opera Domini quæ fecerat cum Israël.
Judges 2 8 Mortuus est autem Josue filius Nun, famulus Domini, centum et decem annorum,
Judges 2 9 et sepelierunt eum in finibus possessionis suæ in Thamnathsare in monte Ephraim, a septentrionali plaga montis Gaas.
Judges 2 10 Omnisque illa generatio congregata est ad patres suos : et surrexerunt alii, qui non noverant Dominum, et opera quæ fecerat cum Israël.
Judges 2 11 Feceruntque filii Israël malum in conspectu Domini, et servierunt Baalim.
Judges 2 12 Ac dimiserunt Dominum Deum patrum suorum, qui eduxerat eos de terra Ægypti : et secuti sunt deos alienos, deosque populorum, qui habitabant in circuitu eorum, et adoraverunt eos : et ad iracundiam concitaverunt Dominum,
Judges 2 13 dimittentes eum, et servientes Baal et Astaroth.
Judges 2 14 Iratusque Dominus contra Israël, tradidit eos in manus diripientium : qui ceperunt eos, et vendiderunt hostibus, qui habitabant per gyrum : nec potuerunt resistere adversariis suis,
Judges 2 15 sed quocumque pergere voluissent, manus Domini super eos erat, sicut locutus est, et juravit eis, et vehementer afflicti sunt.
Judges 2 16 Suscitavitque Dominus judices, qui liberarent eos de vastantium manibus : sed nec eos audire voluerunt,
Judges 2 17 fornicantes cum diis alienis, et adorantes eos. Cito deseruerunt viam, per quam ingressi fuerant patres eorum : et audientes mandata Domini, omnia fecere contraria.
Judges 2 18 Cumque Dominus judices suscitaret, in diebus eorum flectebatur misericordia, et audiebat afflictorum gemitus, et liberabat eos de cæde vastantium.
Judges 2 19 Postquam autem mortuus esset judex, revertebantur, et multo faciebant pejora quam fecerant patres eorum, sequentes deos alienos, servientes eis, et adorantes illos. Non dimiserunt adinventiones suas, et viam durissimam, per quam ambulare consueverunt.
Judges 2 20 Iratusque est furor Domini in Israël, et ait : Quia irritum fecit gens ista pactum meum, quod pepigeram cum patribus eorum, et vocem meam audire contempsit :
Judges 2 21 et ego non delebo gentes, quas dimisit Josue, et mortuus est :
Judges 2 22 ut in ipsis experiar Israël, utrum custodiant viam Domini, et ambulent in ea, sicut custodierunt patres eorum, an non.
Judges 2 23 Dimisit ergo Dominus omnes nationes has, et cito subvertere noluit, nec tradidit in manus Josue.
Judges 3 1 Hæ sunt gentes quas Dominus dereliquit, ut erudiret in eis Israëlem, et omnes qui non noverant bella Chananæorum :
Judges 3 2 ut postea discerent filii eorum certare cum hostibus, et habere consuetudinem præliandi :
Judges 3 3 quinque satrapas Philisthinorum, omnemque Chananæum, et Sidonium, atque Hevæum, qui habitabat in monte Libano, de monte Baal Hermon usque ad introitum Emath.
Judges 3 4 Dimisitque eos, ut in ipsis experiretur Israëlem, utrum audiret mandata Domini quæ præceperat patribus eorum per manum Moysi, an non.
Judges 3 5 Itaque filii Israël habitaverunt in medio Chananæi, et Hethæi, et Amorrhæi, et Pherezæi, et Hevæi, et Jebusæi :
Judges 3 6 et duxerunt uxores filias eorum, ipsique filias suas filiis eorum tradiderunt, et servierunt diis eorum.
Judges 3 7 Feceruntque malum in conspectu Domini, et obliti sunt Dei sui, servientes Baalim et Astaroth.
Judges 3 8 Iratusque contra Israël Dominus, tradidit eos in manus Chusan Rasathaim regis Mesopotamiæ, servieruntque ei octo annis.
Judges 3 9 Et clamaverunt ad Dominum, qui suscitavit eis salvatorem, et liberavit eos, Othoniel videlicet filium Cenez, fratrem Caleb minorem :
Judges 3 10 fuitque in eo spiritus Domini, et judicavit Israël. Egressusque est ad pugnam, et tradidit Dominus in manus ejus Chusan Rasathaim regem Syriæ, et oppressit eum.
Judges 3 11 Quievitque terra quadraginta annis, et mortuus est Othoniel filius Cenez.
Judges 3 12 Addiderunt autem filii Israël facere malum in conspectu Domini : qui confortavit adversum eos Eglon regem Moab, quia fecerunt malum in conspectu ejus.
Judges 3 13 Et copulavit ei filios Ammon, et Amalec : abiitque et percussit Israël, atque possedit urbem palmarum.
Judges 3 14 Servieruntque filii Israël Eglon regi Moab decem et octo annis.
Judges 3 15 Et postea clamaverunt ad Dominum, qui suscitavit eis salvatorem vocabulo Aod, filium Gera, filii Jemini, qui utraque manu pro dextera utebatur. Miseruntque filii Israël per illum munera Eglon regi Moab.
Judges 3 16 Qui fecit sibi gladium ancipitem, habentem in medio capulum longitudinis palmæ manus, et accinctus est eo subter sagum in dextro femore.
Judges 3 17 Obtulitque munera Eglon regi Moab. Erat autem Eglon crassus nimis.
Judges 3 18 Cumque obtulisset ei munera, prosecutus est socios, qui cum eo venerant.
Judges 3 19 Et reversus de Galgalis, ubi erant idola, dixit ad regem : Verbum secretum habeo ad te, o rex. Et ille imperavit silentium : egressisque omnibus qui circa eum erant,
Judges 3 20 ingressus est Aod ad eum : sedebat autem in æstivo cœnaculo solus, dixitque : Verbum Dei habeo ad te. Qui statim surrexit de throno.
Judges 3 21 Extenditque Aod sinistram manum, et tulit sicam de dextro femore suo, infixitque eam in ventre ejus
Judges 3 22 tam valide, ut capulus sequeretur ferrum in vulnere, ac pinguissimo adipe stringeretur. Nec eduxit gladium, sed ita ut percusserat, reliquit in corpore : statimque per secreta naturæ alvi stercora proruperunt.
Judges 3 23 Aod autem clausis diligentissime ostiis cœnaculi, et obfirmatis sera,
Judges 3 24 per posticum egressus est. Servique regis ingressi viderunt clausas fores cœnaculi, atque dixerunt : Forsitan purgat alvum in æstivo cubiculo.
Judges 3 25 Expectantesque diu donec erubescerent, et videntes quod nullus aperiret, tulerunt clavem : et aperientes invenerunt dominum suum in terra jacentem mortuum.
Judges 3 26 Aod autem, dum illi turbarentur, effugit, et pertransiit locum idolorum, unde reversus fuerat. Venitque in Seirath :
Judges 3 27 et statim insonuit buccina in monte Ephraim : descenderuntque cum eo filii Israël, ipso in fronte gradiente.
Judges 3 28 Qui dixit ad eos : Sequimini me : tradidit enim Dominus inimicos nostros Moabitas in manus nostras. Descenderuntque post eum, et occupaverunt vada Jordanis quæ transmittunt in Moab : et non dimiserunt transire quemquam :
Judges 3 29 sed percusserunt Moabitas in tempore illo, circiter decem millia, omnes robustos et fortes viros. Nullus eorum evadere potuit.
Judges 3 30 Humiliatusque est Moab in die illo sub manu Israël : et quievit terra octoginta annis.
Judges 3 31 Post hunc fuit Samgar filius Anath, qui percussit de Philisthiim sexcentos viros vomere : et ipse quoque defendit Israël.
Judges 4 1 Addideruntque filii Israël facere malum in conspectu Domini post mortem Aod,
Judges 4 2 et tradidit illos Dominus in manus Jabin regis Chanaan, qui regnavit in Asor : habuitque ducem exercitus sui nomine Sisaram, ipse autem habitabat in Haroseth gentium.
Judges 4 3 Clamaveruntque filii Israël ad Dominum : nongentos enim habebat falcatos currus, et per viginti annos vehementer oppresserat eos.
Judges 4 4 Erat autem Debbora prophetis uxor Lapidoth, quæ judicabat populum in illo tempore.
Judges 4 5 Et sedebat sub palma, quæ nomine illius vocabatur, inter Rama et Bethel in monte Ephraim : ascendebantque ad eam filii Israël in omne judicium.
Judges 4 6 Quæ misit et vocavit Barac filium Abinoëm de Cedes Nephthali : dixitque ad eum : Præcepit tibi Dominus Deus Israël : Vade, et duc exercitum in montem Thabor, tollesque tecum decem millia pugnatorum de filiis Nephthali, et de filiis Zabulon :
Judges 4 7 ego autem adducam ad te in loco torrentis Cison, Sisaram principem exercitus Jabin, et currus ejus, atque omnem multitudinem, et tradam eos in manu tua.
Judges 4 8 Dixitque ad eam Barac : Si venis mecum, vadam : si nolueris venire mecum, non pergam.
Judges 4 9 Quæ dixit ad eum : Ibo quidem tecum, sed in hac vice victoria non reputabitur tibi, quia in manu mulieris tradetur Sisara. Surrexit itaque Debbora, et perrexit cum Barac in Cedes.
Judges 4 10 Qui, accitis Zabulon et Nephthali, ascendit cum decem millibus pugnatorum, habens Debboram in comitatu suo.
Judges 4 11 Haber autem Cinæus recesserat quondam a ceteris Cinæis fratribus suis filiis Hobab, cognati Moysi : et tetenderat tabernacula usque ad vallem, quæ vocatur Sennim, et erat juxta Cedes.
Judges 4 12 Nuntiatumque est Sisaræ quod ascendisset Barac filius Abinoëm in montem Thabor :
Judges 4 13 et congregavit nongentos falcatos currus, et omnem exercitum de Haroseth gentium ad torrentem Cison.
Judges 4 14 Dixitque Debbora ad Barac : Surge, hæc est enim dies, in qua tradidit Dominus Sisaram in manus tuas : en ipse ductor est tuus. Descendit itaque Barac de monte Thabor, et decem millia pugnatorum cum eo.
Judges 4 15 Perterruitque Dominus Sisaram, et omnes currus ejus, universamque multitudinem in ore gladii ad conspectum Barac : in tantum, ut Sisara de curru desiliens, pedibus fugeret,
Judges 4 16 et Barac persequeretur fugientes currus, et exercitum usque ad Haroseth gentium, et omnis hostium multitudo usque ad internecionem caderet.
Judges 4 17 Sisara autem fugiens pervenit ad tentorium Jahel uxoris Haber Cinæi. Erat enim pax inter Jabin regem Asor, et domum Haber Cinæi.
Judges 4 18 Egressa igitur Jahel in occursum Sisaræ, dixit ad eum : Intra ad me, domine mi : intra, ne timeas. Qui ingressus tabernaculum ejus, et opertus ab ea pallio,
Judges 4 19 dixit ad eam : Da mihi, obsecro, paululum aquæ, quia sitio valde. Quæ aperuit utrem lactis, et dedit ei bibere, et operuit illum.
Judges 4 20 Dixitque Sisara ad eam : Sta ante ostium tabernaculi : et cum venerit aliquis interrogans te, et dicens : Numquid hic est aliquis ? respondebis : Nullus est.
Judges 4 21 Tulit itaque Jahel uxor Haber clavum tabernaculi, assumens pariter et malleum : et ingressa abscondite et cum silentio, posuit supra tempus capitis ejus clavum, percussumque malleo defixit in cerebrum usque ad terram : qui soporem morti consocians defecit, et mortuus est.
Judges 4 22 Et ecce Barac sequens Sisaram veniebat : egressaque Jahel in occursum ejus, dixit ei : Veni, et ostendam tibi virum quem quæris. Qui cum intrasset ad eam, vidit Sisaram jacentem mortuum, et clavum infixum in tempore ejus.
Judges 4 23 Humiliavit ergo Deus in die illo Jabin regem Chanaan coram filiis Israël :
Judges 4 24 qui crescebant quotidie, et forti manu opprimebant Jabin regem Chanaan, donec delerent eum.
Judges 5 1 Cecineruntque Debbora et Barac filius Abinoëm in illo die, dicentes :
Judges 5 2 Qui sponte obtulistis de Israël animas vestras ad periculum, benedicite Domino.
Judges 5 3 Audite reges, auribus percipite principes : ego sum, ego sum, quæ Domino canam, psallam Domino Deo Israël.
Judges 5 4 Domine, cum exires de Seir, et transires per regiones Edom, terra mota est, cælique ac nubes distillaverunt aquis.
Judges 5 5 Montes fluxerunt a facie Domini, et Sinai a facie Domini Dei Israël.
Judges 5 6 In diebus Samgar filii Anath, in diebus Jahel quieverunt semitæ : et qui ingrediebantur per eas, ambulaverunt per calles devios.
Judges 5 7 Cessaverunt fortes in Israël, et quieverunt : donec surgeret Debbora, surgeret mater in Israël.
Judges 5 8 Nova bella elegit Dominus, et portas hostium ipse subvertit : clypeus et hasta si apparuerint in quadraginta millibus Israël.
Judges 5 9 Cor meum diligit principes Israël : qui propria voluntate obtulistis vos discrimini, benedicite Domino.
Judges 5 10 Qui ascenditis super nitentes asinos, et sedetis in judicio, et ambulatis in via, loquimini.
Judges 5 11 Ubi collisi sunt currus, et hostium suffocatus est exercitus, ibi narrentur justitiæ Domini, et clementia in fortes Israël : tunc descendit populus Domini ad portas, et obtinuit principatum.
Judges 5 12 Surge, surge Debbora ; surge, surge, et loquere canticum : surge Barac, et apprehende captivos tuos, fili Abinoëm.
Judges 5 13 Salvatæ sunt reliquiæ populi, Dominus in fortibus dimicavit.
Judges 5 14 Ex Ephraim delevit eos in Amalec, et post eum ex Benjamin in populos tuos, o Amalec : de Machir principes descenderunt, et de Zabulon qui exercitum ducerent ad bellandum.
Judges 5 15 Duces Issachar fuere cum Debbora, et Barac vestigia sunt secuti, qui quasi in præceps ac barathrum se discrimini dedit : diviso contra se Ruben, magnanimorum reperta est contentio.
Judges 5 16 Quare habitas inter duos terminos, ut audias sibilos gregum ? diviso contra se Ruben, magnanimorum reperta est contentio.
Judges 5 17 Galaad trans Jordanem quiescebat, et Dan vacabat navibus : Aser habitabat in littore maris, et in portubus morabatur.
Judges 5 18 Zabulon vero et Nephthali obtulerunt animas suas morti in regione Merome.
Judges 5 19 Venerunt reges et pugnaverunt, pugnaverunt reges Chanaan in Thanach juxta aquas Mageddo, et tamen nihil tulere prædantes.
Judges 5 20 De cælo dimicatum est contra eos : stellæ manentes in ordine et cursu suo, adversus Sisaram pugnaverunt.
Judges 5 21 Torrens Cison traxit cadavera eorum, torrens Cadumim, torrens Cison : conculca, anima mea, robustos.
Judges 5 22 Ungulæ equorum ceciderunt, fugientibus impetu, et per præceps ruentibus fortissimis hostium.
Judges 5 23 Maledicite terræ Meroz, dixit angelus Domini : maledicite habitatoribus ejus, quia non venerunt ad auxilium Domini, in adjutorium fortissimorum ejus.
Judges 5 24 Benedicta inter mulieres Jahel uxor Haber Cinæi, et benedicatur in tabernaculo suo.
Judges 5 25 Aquam petenti lac dedit, et in phiala principum obtulit butyrum.
Judges 5 26 Sinistram manum misit ad clavum, et dexteram ad fabrorum malleos. Percussitque Sisaram quærens in capite vulneri locum, et tempus valide perforans :
Judges 5 27 inter pedes ejus ruit : defecit, et mortuus est : volvebantur ante pedes ejus, et jacebat exanimis et miserabilis.
Judges 5 28 Per fenestram respiciens, ululabat mater ejus : et de cœnaculo loquebatur : Cur moratur regredi currus ejus ? quare tardaverunt pedes quadrigarum illius ?
Judges 5 29 Una sapientior ceteris uxoribus ejus, hæc socrui verba respondit :
Judges 5 30 Forsitan nunc dividit spolia, et pulcherrima feminarum eligitur ei : vestes diversorum Sisaræ traduntur in prædam, et supellex varia ad ornanda colla congeritur.
Judges 5 31 Sic pereant omnes inimici tui, Domine : qui autem diligunt te, sicut sol in ortu suo splendet, ita rutilent.
Judges 5 32 Quievitque terra per quadraginta annos.
Judges 6 1 Fecerunt autem filii Israël malum in conspectu Domini : qui tradidit illos in manu Madian septem annis,
Judges 6 2 et oppressi sunt valde ab eis. Feceruntque sibi antra et speluncas in montibus, et munitissima ad repugnandum loca.
Judges 6 3 Cumque sevisset Israël, ascendebat Madian et Amalec, ceterique orientalium nationum :
Judges 6 4 et apud eos figentes tentoria, sicut erant in herbis cuncta vastabant usque ad introitum Gazæ : nihilque omnino ad vitam pertinens relinquebant in Israël, non oves, non boves, non asinos.
Judges 6 5 Ipsi enim et universi greges eorum veniebant cum tabernaculis suis, et instar locustarum universa complebant, innumera multitudo hominum, et camelorum, quidquid tetigerant devastantes.
Judges 6 6 Humiliatusque est Israël valde in conspectu Madian.
Judges 6 7 Et clamavit ad Dominum postulans auxilium contra Madianitas.
Judges 6 8 Qui misit ad eos virum prophetam, et locutus est : Hæc dicit Dominus Deus Israël : Ego vos feci conscendere de Ægypto, et eduxi vos de domo servitutis,
Judges 6 9 et liberavi de manu Ægyptiorum, et omnium inimicorum, qui affligebant vos : ejecique eos ad introitum vestrum, et tradidi vobis terram eorum.
Judges 6 10 Et dixi : Ego Dominus Deus vester : ne timeatis deos Amorrhæorum, in quorum terra habitatis. Et noluistis audire vocem meam.
Judges 6 11 Venit autem angelus Domini, et sedit sub quercu, quæ erat in Ephra, et pertinebat ad Joas patrem familiæ Ezri. Cumque Gedeon filius ejus excuteret atque purgaret frumenta in torculari, ut fugeret Madian,
Judges 6 12 apparuit ei angelus Domini, et ait : Dominus tecum, virorum fortissime.
Judges 6 13 Dixitque ei Gedeon : Obsecro, mi domine, si Dominus nobiscum est, cur apprehenderunt nos hæc omnia ? ubi sunt mirabilia ejus, quæ narraverunt patres nostri, atque dixerunt : De Ægypto eduxit nos Dominus ? nunc autem dereliquit nos Dominus, et tradidit in manu Madian.
Judges 6 14 Respexitque ad eum Dominus, et ait : Vade in hac fortitudine tua, et liberabis Israël de manu Madian : scito quod miserim te.
Judges 6 15 Qui respondens ait : Obsecro, mi domine, in quo liberabo Israël ? ecce familia mea infima est in Manasse, et ego minimus in domo patris mei.
Judges 6 16 Dixitque ei Dominus : Ego ero tecum : et percuties Madian quasi unum virum.
Judges 6 17 Et ille : Si inveni, inquit, gratiam coram te, da mihi signum quod tu sis qui loqueris ad me.
Judges 6 18 nec recedas hinc, donec revertar ad te, portans sacrificium, et offerens tibi. Qui respondit : Ego præstolabor adventum tuum.
Judges 6 19 Ingressus est itaque Gedeon, et coxit hædum, et de farinæ modio azymos panes : carnesque ponens in canistro, et jus carnium mittens in ollam, tulit omnia sub quercu, et obtulit ei.
Judges 6 20 Cui dixit angelus Domini : Tolle carnes et azymos panes, et pone supra petram illam, et jus desuper funde. Cumque fecisset ita,
Judges 6 21 extendit angelus Domini summitatem virgæ, quam tenebat in manu, et tetigit carnes et panes azymos : ascenditque ignis de petra, et carnes azymosque panes consumpsit : angelus autem Domini evanuit ex oculis ejus.
Judges 6 22 Vidensque Gedeon quod esset angelus Domini, ait : Heu mi Domine Deus : quia vidi angelum Domini facie ad faciem.
Judges 6 23 Dixitque ei Dominus : Pax tecum : ne timeas, non morieris.
Judges 6 24 Ædificavit ergo ibi Gedeon altare Domino, vocavitque illud, Domini pax, usque in præsentem diem. Cumque adhuc esset in Ephra, quæ est familiæ Ezri,
Judges 6 25 nocte illa dixit Dominus ad eum : Tolle taurum patris tui, et alterum taurum annorum septem, destruesque aram Baal, quæ est patris tui : et nemus, quod circa aram est, succide :
Judges 6 26 et ædificabis ibi altare Domino Deo tuo in summitate petræ hujus, super quam ante sacrificium posuisti : tollesque taurum secundum, et offeres holocaustum super struem lignorum, quæ de nemore succideris.
Judges 6 27 Assumptis ergo Gedeon decem viris de servis suis, fecit sicut præceperat ei Dominus. Timens autem domum patris sui, et homines illius civitatis, per diem noluit id facere, sed omnia nocte complevit.
Judges 6 28 Cumque surrexissent viri oppidi ejus mane, viderunt destructam aram Baal, lucumque succisum, et taurum alterum impositum super altare, quod tunc ædificatum erat.
Judges 6 29 Dixeruntque ad invicem : Quis hoc fecit ? Cumque perquirerent auctorem facti, dictum est : Gedeon filius Joas fecit hæc omnia.
Judges 6 30 Et dixerunt ad Joas : Produc filium tuum huc, ut moriatur : quia destruxit aram Baal, et succidit nemus.
Judges 6 31 Quibus ille respondit : Numquid ultores estis Baal, ut pugnetis pro eo ? qui adversarius est ejus, moriatur antequam lux crastina veniat : si Deus est, vindicet se de eo, qui suffodit aram ejus.
Judges 6 32 Ex illo die vocatus est Gedeon Jerobaal, eo quod dixisset Joas : Ulciscatur se de eo Baal, qui suffodit aram ejus.
Judges 6 33 Igitur omnis Madian, et Amalec, et orientales populi, congregati sunt simul : et transeuntes Jordanem, castrametati sunt in valle Jezraël.
Judges 6 34 Spiritus autem Domini induit Gedeon, qui clangens buccina convocavit domum Abiezer, ut sequeretur se.
Judges 6 35 Misitque nuntios in universum Manassen, qui et ipse secutus est eum : et alios nuntios in Aser et Zabulon et Nephthali, qui occurrerunt ei.
Judges 6 36 Dixitque Gedeon ad Deum : Si salvum facis per manum meam Israël, sicut locutus es,
Judges 6 37 ponam hoc vellus lanæ in area : si ros in solo vellere fuerit, et in omni terra siccitas, sciam quod per manum meam, sicut locutus es, liberabis Israël.
Judges 6 38 Factumque est ita. Et de nocte consurgens expresso vellere, concham rore implevit.
Judges 6 39 Dixitque rursus ad Deum : Ne irascatur furor tuus contra me si adhuc semel tentavero, signum quærens in vellere. Oro ut solum vellus siccum sit, et omnis terra rore madens.
Judges 6 40 Fecitque Deus nocte illa ut postulaverat : et fuit siccitas in solo vellere, et ros in omni terra.
Judges 7 1 Igitur Jerobaal qui et Gedeon, de nocte consurgens, et omnis populus cum eo, venit ad fontem qui vocatur Harad. Erant autem castra Madian in valle ad septentrionalem plagam collis excelsi.
Judges 7 2 Dixitque Dominus ad Gedeon : Multus tecum est populus, nec tradetur Madian in manus ejus : ne glorietur contra me Israël, et dicat : Meis viribus liberatus sum.
Judges 7 3 Loquere ad populum, et cunctis audientibus prædica : Qui formidolosus et timidus est, revertatur. Recesseruntque de monte Galaad, et reversi sunt de populo viginti duo millia virorum, et tantum decem millia remanserunt.
Judges 7 4 Dixitque Dominus ad Gedeon : Adhuc populus multus est : duc eos ad aquas et ibi probabo illos : et de quo dixero tibi ut tecum vadat, ipse pergat ; quem ire prohibuero, revertatur.
Judges 7 5 Cumque descendisset populus ad aquas, dixit Dominus ad Gedeon : Qui lingua lambuerint aquas, sicut solent canes lambere, separabis eos seorsum : qui autem curvatis genibus biberint, in altera parte erunt.
Judges 7 6 Fuit itaque numerus eorum qui manu ad os projiciente, lambuerunt aquas trecenti viri : omnis autem reliqua multitudo flexo poplite biberat.
Judges 7 7 Et ait Dominus ad Gedeon : In trecentis viris qui lambuerunt aquas, liberabo vos, et tradam in manu tua Madian : omnis autem reliqua multitudo revertatur in locum suum.
Judges 7 8 Sumptis itaque pro numero cibariis et tubis, omnem reliquam multitudinem abire præcepit ad tabernacula sua : et ipse cum trecentis viris se certamini dedit. Castra autem Madian erant subter in valle.
Judges 7 9 Eadem nocte dixit Dominus ad eum : Surge, et descende in castra : quia tradidi eos in manu tua.
Judges 7 10 Sin autem solus ire formidas, descendat tecum Phara puer tuus.
Judges 7 11 Et cum audieris quid loquantur, tunc confortabuntur manus tuæ, et securior ad hostium castra descendes. Descendit ergo ipse et Phara puer ejus in partem castrorum, ubi erant armatorum vigiliæ.
Judges 7 12 Madian autem et Amalec, et omnes orientales populi, fusi jacebant in valle, ut locustarum multitudo : cameli quoque innumerabiles erant, sicut arena quæ jacet in littore maris.
Judges 7 13 Cumque venisset Gedeon, narrabat aliquis somnium proximo suo : et in hunc modum referebat quod viderat : Vidi somnium, et videbatur mihi quasi subcinericius panis ex hordeo volvi, et in castra Madian descendere : cumque pervenisset ad tabernaculum, percussit illud, atque subvertit, et terræ funditus coæquavit.
Judges 7 14 Respondit is, cui loquebatur : Non est hoc aliud, nisi gladius Gedeonis filii Joas viri Israëlitæ : tradidit enim Dominus in manus ejus Madian, et omnia castra ejus.
Judges 7 15 Cumque audisset Gedeon somnium, et interpretationem ejus, adoravit : et reversus est ad castra Israël, et ait : Surgite, tradidit enim Dominus in manus nostras castra Madian.
Judges 7 16 Divisitque trecentos viros in tres partes, et dedit tubas in manibus eorum, lagenasque vacuas ac lampades in medio lagenarum.
Judges 7 17 Et dixit ad eos : Quod me facere videritis, hoc facite : ingrediar partem castrorum, et quod fecero sectamini.
Judges 7 18 Quando personuerit tuba in manu mea, vos quoque per castrorum circuitum clangite, et conclamate : Domino et Gedeoni.
Judges 7 19 Ingressusque est Gedeon, et trecenti viri qui erant cum eo, in partem castrorum, incipientibus vigiliis noctis mediæ, et custodibus suscitatis, cœperunt buccinis clangere, et complodere inter se lagenas.
Judges 7 20 Cumque per gyrum castrorum in tribus personarent locis, et hydrias confregissent, tenuerunt sinistris manibus lampades, et dextris sonantes tubas, clamaveruntque : Gladius Domini et Gedeonis :
Judges 7 21 stantes singuli in loco suo per circuitum castrorum hostilium. Omnia itaque castra turbata sunt, et vociferantes ululantesque fugerunt :
Judges 7 22 et nihilominus insistebant trecenti viri buccinis personantes. Immisitque Dominus gladium omnibus castris, et mutua se cæde truncabant,
Judges 7 23 fugientes usque ad Bethsetta, et crepidinem Abelmehula in Tebbath. Conclamantes autem viri Israël de Nephthali, et Aser, et omni Manasse, persequebantur Madian.
Judges 7 24 Misitque Gedeon nuntios in omnem montem Ephraim, dicens : Descendite in occursum Madian, et occupate aquas usque Bethbera atque Jordanem. Clamavitque omnis Ephraim, et præoccupavit aquas atque Jordanem usque Bethbera.
Judges 7 25 Apprehensosque duos viros Madian, Oreb et Zeb, interfecit Oreb in petra Oreb, Zeb vero in torculari Zeb. Et persecuti sunt Madian, capita Oreb et Zeb portantes ad Gedeon trans fluenta Jordanis.
Judges 8 1 Dixeruntque ad eum viri Ephraim : Quid est hoc quod facere voluisti, ut nos non vocares, cum ad pugnam pergeres contra Madian ? jurgantes fortiter, et prope vim inferentes.
Judges 8 2 Quibus ille respondit : Quod enim tale facere potui, quale vos fecistis ? nonne melior est racemus Ephraim, vindemiis Abiezer ?
Judges 8 3 In manus vestras Dominus tradidit principes Madian, Oreb et Zeb : quid tale facere potui, quale vos fecistis ? Quod cum locutus esset, requievit spiritus eorum, quo tumebant contra eum.
Judges 8 4 Cumque venisset Gedeon ad Jordanem, transivit eum cum trecentis viris, qui secum erant : et præ lassitudine, fugientes persequi non poterant.
Judges 8 5 Dixitque ad viros Soccoth : Date, obsecro, panes populo, qui mecum est, quia valde defecerunt : ut possimus persequi Zebee et Salmana reges Madian.
Judges 8 6 Responderunt principes Soccoth : Forsitan palmæ manuum Zebee et Salmana in manu tua sunt, et idcirco postulas ut demus exercitui tuo panes.
Judges 8 7 Quibus ille ait : Cum ergo tradiderit Dominus Zebee et Salmana in manus meas, conteram carnes vestras cum spinis tribulisque deserti.
Judges 8 8 Et inde conscendens, venit in Phanuel : locutusque est ad viros loci illius similia. Cui et illi responderunt, sicut responderant viri Soccoth.
Judges 8 9 Dixit itaque et eis : Cum reversus fuero victor in pace, destruam turrim hanc.
Judges 8 10 Zebee autem et Salmana requiescebant cum omni exercitu suo. Quindecim enim millia viri remanserant ex omnibus turmis orientalium populorum, cæsis centum viginti millibus bellatorum educentium gladium.
Judges 8 11 Ascendensque Gedeon per viam eorum, qui in tabernaculis morabantur, ad orientalem partem Nobe et Jegbaa, percussit castra hostium, qui securi erant, et nihil adversi suspicabantur.
Judges 8 12 Fugeruntque Zebee et Salmana, quos persequens Gedeon comprehendit, turbato omni exercitu eorum.
Judges 8 13 Revertensque de bello ante solis ortum,
Judges 8 14 apprehendit puerum de viris Soccoth : interrogavitque eum nomina principum et seniorum Soccoth, et descripsit septuaginta septem viros.
Judges 8 15 Venitque ad Soccoth, et dixit eis : En Zebee et Salmana, super quibus exprobrastis mihi, dicentes : Forsitan manus Zebee et Salmana in manibus tuis sunt, et idcirco postulas ut demus viris, qui lassi sunt et defecerunt, panes.
Judges 8 16 Tulit ergo seniores civitatis et spinas deserti ac tribulos, et contrivit cum eis atque comminuit viros Soccoth.
Judges 8 17 Turrim quoque Phanuel subvertit, occisis habitatoribus civitatis.
Judges 8 18 Dixitque ad Zebee et Salmana : Quales fuerunt viri, quos occidistis in Thabor ? Qui responderunt : Similes tui, et unus ex eis quasi filius regis.
Judges 8 19 Quibus ille respondit : Fratres mei fuerunt, filii matris meæ. Vivit Dominus, quia si servassetis eos, non vos occiderem.
Judges 8 20 Dixitque Jether primogenito suo : Surge, et interfice eos. Qui non eduxit gladium : timebat enim, quia adhuc puer erat.
Judges 8 21 Dixeruntque Zebee et Salmana : Tu surge, et irrue in nos : quia juxta ætatem robur est hominis. Surrexit Gedeon, et interfecit Zebee et Salmana : et tulit ornamenta ac bullas quibus colla regalium camelorum decorari solent.
Judges 8 22 Dixeruntque omnes viri Israël ad Gedeon : Dominare nostri tu, et filius tuus, et filius filii tui : quia liberasti nos de manu Madian.
Judges 8 23 Quibus ille ait : Non dominabor vestri, nec dominabitur in vos filius meus, sed dominabitur vobis Dominus.
Judges 8 24 Dixitque ad eos : Unam petitionem postulo a vobis : date mihi inaures ex præda vestra. Inaures enim aureas Ismaëlitæ habere consueverant.
Judges 8 25 Qui responderunt : Libentissime dabimus. Expandentesque super terram pallium, projecerunt in eo inaures de præda :
Judges 8 26 et fuit pondus postulatarum inaurium, mille septingenti auri sicli, absque ornamentis, et monilibus, et veste purpurea, quibus reges Madian uti soliti erant, et præter torques aureas camelorum.
Judges 8 27 Fecitque ex eo Gedeon ephod, et posuit illud in civitate sua Ephra. Fornicatusque est omnis Israël in eo, et factum est Gedeoni et omni domui ejus in ruinam.
Judges 8 28 Humiliatus est autem Madian coram filiis Israël, nec potuerunt ultra cervices elevare : sed quievit terra per quadraginta annos, quibus Gedeon præfuit.
Judges 8 29 Abiit itaque Jerobaal filius Joas, et habitavit in domo sua :
Judges 8 30 habuitque septuaginta filios, qui egressi sunt de femore ejus : eo quod plures haberet uxores.
Judges 8 31 Concubina autem illius, quam habebat in Sichem, genuit ei filium nomine Abimelech.
Judges 8 32 Mortuusque est Gedeon filius Joas in senectute bona, et sepultus est in sepulchro Joas patris sui in Ephra de familia Ezri.
Judges 8 33 Postquam autem mortuus est Gedeon, aversi sunt filii Israël, et fornicati sunt cum Baalim. Percusseruntque cum Baal fœdus, ut esset eis in deum :
Judges 8 34 nec recordati sunt Domini Dei sui, qui eruit eos de manibus inimicorum suorum omnium per circuitum :
Judges 8 35 nec fecerunt misericordiam cum domo Jerobaal Gedeon, juxta omnia bona quæ fecerat Israëli.
Judges 9 1 Abiit autem Abimelech filius Jerobaal in Sichem ad fratres matris suæ, et locutus est ad eos, et ad omnem cognationem domus patris matris suæ, dicens :
Judges 9 2 Loquimini ad omnes viros Sichem : Quid vobis est melius, ut dominentur vestri septuaginta viri omnes filii Jerobaal, an ut dominetur unus vir ? simulque considerate quod os vestrum et caro vestra sum.
Judges 9 3 Locutique sunt fratres matris ejus de eo ad omnes viros Sichem universos sermones istos, et inclinaverunt cor eorum post Abimelech, dicentes : Frater noster est.
Judges 9 4 Dederuntque illi septuaginta pondo argenti de fano Baalberit. Qui conduxit sibi ex eo viros inopes et vagos, secutique sunt eum.
Judges 9 5 Et venit in domum patris sui in Ephra, et occidit fratres suos filios Jerobaal septuaginta viros, super lapidem unum : remansitque Joatham filius Jerobaal minimus, et absconditus est.
Judges 9 6 Congregati sunt autem omnes viri Sichem, et universæ familiæ urbis Mello : abieruntque et constituerunt regem Abimelech, juxta quercum quæ stabat in Sichem.
Judges 9 7 Quod cum nuntiatum esset Joatham, ivit, et stetit in vertice montis Garizim : elevataque voce, clamavit, et dixit : Audite me, viri Sichem ; ita audiat vos Deus.
Judges 9 8 Ierunt ligna, ut ungerent super se regem : dixeruntque olivæ : Impera nobis.
Judges 9 9 Quæ respondit : Numquid possum deserere pinguedinem meam, qua et dii utuntur et homines, et venire ut inter ligna promovear ?
Judges 9 10 Dixeruntque ligna ad arborem ficum : Veni, et super nos regnum accipe.
Judges 9 11 Quæ respondit eis : Numquid possum deserere dulcedinem meam, fructusque suavissimos, et ire ut inter cetera ligna promovear ?
Judges 9 12 Locutaque sunt ligna ad vitem : Veni, et impera nobis.
Judges 9 13 Quæ respondit eis : Numquid possum deserere vinum meum, quod lætificat Deum et homines, et inter ligna cetera promoveri ?
Judges 9 14 Dixeruntque omnia ligna ad rhamnum : Veni, et impera super nos.
Judges 9 15 Quæ respondit eis : Si vere me regem vobis constituitis, venite, et sub umbra mea requiescite : si autem non vultis, egrediatur ignis de rhamno, et devoret cedros Libani.
Judges 9 16 Nunc igitur, si recte et absque peccato constituistis super vos regem Abimelech, et bene egistis cum Jerobaal, et cum domo ejus, et reddidistis vicem beneficiis ejus, qui pugnavit pro vobis,
Judges 9 17 et animam suam dedit periculis, ut erueret vos de manu Madian,
Judges 9 18 qui nunc surrexistis contra domum patris mei, et interfecistis filios ejus septuaginta viros super unum lapidem, et constituistis regem Abimelech filium ancillæ ejus super habitatores Sichem, eo quod frater vester sit :
Judges 9 19 si ergo recte et absque vitio egistis cum Jerobaal, et domo ejus, hodie lætamini in Abimelech, et ille lætetur in vobis.
Judges 9 20 Sin autem perverse : egrediatur ignis ex eo, et consumat habitatores Sichem, et oppidum Mello : egrediaturque ignis de viris Sichem, et de oppido Mello, et devoret Abimelech.
Judges 9 21 Quæ cum dixisset, fugit, et abiit in Bera : habitavitque ibi ob metum Abimelech fratris sui.
Judges 9 22 Regnavit itaque Abimelech super Israël tribus annis.
Judges 9 23 Misitque Dominus spiritum pessimum inter Abimelech et habitatores Sichem : qui cœperunt eum detestari,
Judges 9 24 et scelus interfectionis septuaginta filiorum Jerobaal, et effusionem sanguinis eorum conferre in Abimelech fratrem suum, et in ceteros Sichimorum principes, qui eum adjuverant.
Judges 9 25 Posueruntque insidias adversus eum in summitate montium : et dum illius præstolabantur adventum, exercebant latrocinia, agentes prædas de prætereuntibus : nuntiatumque est Abimelech.
Judges 9 26 Venit autem Gaal filius Obed cum fratribus suis, et transivit in Sichimam. Ad cujus adventum erecti habitatores Sichem,
Judges 9 27 egressi sunt in agros, vastantes vineas, uvasque calcantes : et factis cantantium choris, ingressi sunt fanum dei sui, et inter epulas et pocula maledicebant Abimelech,
Judges 9 28 clamante Gaal filio Obed : Quis est Abimelech, et quæ est Sichem, ut serviamus ei ? numquid non est filius Jerobaal, et constituit principem Zebul servum suum super viros Emor patris Sichem ? cur ergo serviemus ei ?
Judges 9 29 utinam daret aliquis populum istum sub manu mea, ut auferrem de medio Abimelech. Dictumque est Abimelech : Congrega exercitus multitudinem, et veni.
Judges 9 30 Zebul enim princeps civitatis, auditis sermonibus Gaal filii Obed, iratus est valde,
Judges 9 31 et misit clam ad Abimelech nuntios, dicens : Ecce Gaal filius Obed venit in Sichimam cum fratribus suis, et oppugnat adversum te civitatem.
Judges 9 32 Surge itaque nocte cum populo qui tecum est, et latita in agro :
Judges 9 33 et primo mane, oriente sole, irrue super civitatem. Illo autem egrediente adversum te cum populo suo, fac ei quod potueris.
Judges 9 34 Surrexit itaque Abimelech cum omni exercitu suo nocte, et tetendit insidias juxta Sichimam in quatuor locis.
Judges 9 35 Egressusque est Gaal filius Obed, et stetit in introitu portæ civitatis. Surrexit autem Abimelech, et omnis exercitus cum eo de insidiarum loco.
Judges 9 36 Cumque vidisset populum Gaal, dixit ad Zebul : Ecce de montibus multitudo descendit. Cui ille respondit : Umbras montium vides quasi capita hominum, et hoc errore deciperis.
Judges 9 37 Rursumque Gaal ait : Ecce populus de umbilico terræ descendit, et unus cuneus venit per viam quæ respicit quercum.
Judges 9 38 Cui dixit Zebul : Ubi est nunc os tuum, quo loquebaris : Quis est Abimelech ut serviamus ei ? nonne hic populus est, quem despiciebas ? egredere, et pugna contra eum.
Judges 9 39 Abiit ergo Gaal, spectante Sichimorum populo, et pugnavit contra Abimelech,
Judges 9 40 qui persecutus est eum fugientem, et in urbem compulit : cecideruntque ex parte ejus plurimi, usque ad portam civitatis.
Judges 9 41 Et Abimelech sedit in Ruma : Zebul autem, Gaal, et socios ejus expulit de urbe, nec in ea passus est commorari.
Judges 9 42 Sequenti ergo die, egressus est populus in campum. Quod cum nuntiatum esset Abimelech,
Judges 9 43 tulit exercitum suum, et divisit in tres turmas, tendens insidias in agris. Vidensque quod egrederetur populus de civitate, surrexit, et irruit in eos
Judges 9 44 cum cuneo suo, oppugnans, et obsidens civitatem : duæ autem turmæ palantes per campum adversarios persequebantur.
Judges 9 45 Porro Abimelech omni die illo oppugnabat urbem : quam cepit, interfectis habitatoribus ejus, ipsaque destructa, ita ut sal in ea dispergeret.
Judges 9 46 Quod cum audissent qui habitabant in turre Sichimorum, ingressi sunt fanum dei sui Berith, ubi fœdus cum eo pepigerant, et ex eo locus nomen acceperat, qui erat munitus valde.
Judges 9 47 Abimelech quoque audiens viros turris Sichimorum pariter conglobatos,
Judges 9 48 ascendit in montem Selmon cum omni populo suo : et arrepta securi, præcidit arboris ramum, impositumque ferens humero, dixit ad socios : Quod me videtis facere, cito facite.
Judges 9 49 Igitur certatim ramos de arboribus præcidentes, sequebantur ducem. Qui circumdantes præsidium, succenderunt : atque ita factum est ut fumo et igne mille homines necarentur, viri pariter et mulieres, habitatorum turris Sichem.
Judges 9 50 Abimelech autem inde proficiscens venit ad oppidum Thebes, quod circumdans obsidebat exercitu.
Judges 9 51 Erat autem turris excelsa in media civitate, ad quam confugerant simul viri ac mulieres, et omnes principes civitatis, clausa firmissime janua, et super turris tectum stantes per propugnacula.
Judges 9 52 Accedensque Abimelech juxta turrim, pugnabat fortiter : et appropinquans ostio, ignem supponere nitebatur :
Judges 9 53 et ecce una mulier fragmen molæ desuper jaciens, illisit capiti Abimelech, et confregit cerebrum ejus.
Judges 9 54 Qui vocavit cito armigerum suum, et ait ad eum : Evagina gladium tuum, et percute me, ne forte dicatur quod a femina interfectus sim. Qui jussa perficiens, interfecit eum.
Judges 9 55 Illoque mortuo, omnes qui cum eo erant de Israël, reversi sunt in sedes suas :
Judges 9 56 et reddidit Deus malum, quod fecerat Abimelech contra patrem suum, interfectis septuaginta fratribus suis.
Judges 9 57 Sichimitis quoque quod operati erant, retributum est, et venit super eos maledictio Joatham filii Jerobaal.
Judges 10 1 Post Abimelech surrexit dux in Israël Thola filius Phua patrui Abimelech, vir de Issachar, qui habitavit in Samir montis Ephraim :
Judges 10 2 et judicavit Israëlem viginti et tribus annis, mortuusque est, ac sepultus in Samir.
Judges 10 3 Huic successit Jair Galaadites, qui judicavit Israël per viginti et duos annos,
Judges 10 4 habens triginta filios sedentes super triginta pullos asinarum, et principes triginta civitatum, quæ ex nomine ejus sunt appellatæ Havoth Jair, id est, oppida Jair, usque in præsentem diem, in terra Galaad.
Judges 10 5 Mortuusque est Jair, ac sepultus in loco cui est vocabulum Camon.
Judges 10 6 Filii autem Israël peccatis veteribus jungentes nova, fecerunt malum in conspectu Domini, et servierunt idolis, Baalim et Astaroth, et diis Syriæ ac Sidonis et Moab et filiorum Ammon et Philisthiim : dimiseruntque Dominum, et non coluerunt eum.
Judges 10 7 Contra quos Dominus iratus, tradidit eos in manus Philisthiim et filiorum Ammon.
Judges 10 8 Afflictique sunt, et vehementer oppressi per annos decem et octo, omnes qui habitabant trans Jordanem in terra Amorrhæi, qui est in Galaad :
Judges 10 9 in tantum, ut filii Ammon, Jordane transmisso, vastarent Judam et Benjamin et Ephraim, afflictusque est Israël nimis.
Judges 10 10 Et clamantes ad Dominum, dixerunt : Peccavimus tibi, quia dereliquimus Dominum Deum nostrum, et servivimus Baalim.
Judges 10 11 Quibus locutus est Dominus : Numquid non Ægyptii et Amorrhæi, filiique Ammon et Philisthiim,
Judges 10 12 Sidonii quoque et Amalec et Chanaan oppresserunt vos, et clamastis ad me, et erui vos de manu eorum ?
Judges 10 13 Et tamen reliquistis me, et coluistis deos alienos : idcirco non addam ut ultra vos liberem :
Judges 10 14 ite, et invocate deos quos elegistis : ipsi vos liberent in tempore angustiæ.
Judges 10 15 Dixeruntque filii Israël ad Dominum : Peccavimus, redde tu nobis quidquid tibi placet : tantum nunc libera nos.
Judges 10 16 Quæ dicentes, omnia de finibus suis alienorum deorum idola projecerunt, et servierunt Domino Deo : qui doluit super miseriis eorum.
Judges 10 17 Itaque filii Ammon conclamantes in Galaad fixere tentoria : contra quos congregati filii Israël, in Maspha castrametati sunt.
Judges 10 18 Dixeruntque principes Galaad singuli ad proximos suos : Qui primus ex nobis contra filios Ammon cœperit dimicare, erit dux populi Galaad.
Judges 11 1 Fuit illo Jephte Galaadites vir fortissimus atque pugnator, filius mulieris meretricis, qui natus est de Galaad.
Judges 11 2 Habuit autem Galaad uxorem, de qua suscepit filios : qui postquam creverant, ejecerunt Jephte, dicentes : Hæres in domo patris nostri esse non poteris, quia de altera matre natus es.
Judges 11 3 Quos ille fugiens atque devitans, habitavit in terra Tob : congregatique sunt ad eum viri inopes, et latrocinantes, et quasi principem sequebantur.
Judges 11 4 In illis diebus pugnabant filii Ammon contra Israël.
Judges 11 5 Quibus acriter instantibus perrexerunt majores natu de Galaad, ut tollerent in auxilium sui Jephte de terra Tob :
Judges 11 6 dixeruntque ad eum : Veni et esto princeps noster, et pugna contra filios Ammon.
Judges 11 7 Quibus ille respondit : Nonne vos estis, qui odistis me, et ejecistis de domo patris mei, et nunc venistis ad me necessitate compulsi ?
Judges 11 8 Dixeruntque principes Galaad ad Jephte : Ob hanc igitur causam nunc ad te venimus, ut proficiscaris nobiscum, et pugnes contra filios Ammon, sisque dux omnium qui habitant in Galaad.
Judges 11 9 Jephte quoque dixit eis : Si vere venistis ad me, ut pugnem pro vobis contra filios Ammon, tradideritque eos Dominus in manus meas, ego ero vester princeps ?
Judges 11 10 Qui responderunt ei : Dominus, qui hæc audit, ipse mediator ac testis est quod nostra promissa faciemus.
Judges 11 11 Abiit itaque Jephte cum principibus Galaad, fecitque eum omnis populus principem sui. Locutusque est Jephte omnes sermones suos coram Domino in Maspha.
Judges 11 12 Et misit nuntios ad regem filiorum Ammon, qui ex persona sua dicerent : Quid mihi et tibi est, quia venisti contra me, ut vastares terram meam ?
Judges 11 13 Quibus ille respondit : Quia tulit Israël terram meam, quando ascendit de Ægypto, a finibus Arnon usque Jaboc atque Jordanem : nunc ergo cum pace redde mihi eam.
Judges 11 14 Per quos rursum mandavit Jephte, et imperavit eis ut dicerent regi Ammon :
Judges 11 15 Hæc dicit Jephte : Non tulit Israël terram Moab, nec terram filiorum Ammon :
Judges 11 16 sed quando de Ægypto conscenderunt, ambulavit per solitudinem usque ad mare Rubrum, et venit in Cades.
Judges 11 17 Misitque nuntios ad regem Edom, dicens : Dimitte me ut transeam per terram tuam. Qui noluit acquiescere precibus ejus. Misit quoque ad regem Moab, qui et ipse transitum præbere contempsit. Mansit itaque in Cades,
Judges 11 18 et circuivit ex latere terram Edom, et terram Moab : venitque contra orientalem plagam terræ Moab, et castrametatus est trans Arnon : nec voluit intrare terminos Moab : Arnon quippe confinium est terræ Moab.
Judges 11 19 Misit itaque Israël nuntios ad Sehon regem Amorrhæorum, qui habitabat in Hesebon, et dixerunt ei : Dimitte ut transeam per terram tuam usque ad fluvium.
Judges 11 20 Qui et ipse Israël verba despiciens, non dimisit eum transire per terminos suos : sed infinita multitudine congregata, egressus est contra eum in Jasa, et fortiter resistebat.
Judges 11 21 Tradiditque eum Dominus in manus Israël cum omni exercitu suo : qui percussit eum, et possedit omnem terram Amorrhæi habitatoris regionis illius,
Judges 11 22 et universos fines ejus, de Arnon usque Jaboc, et de solitudine usque ad Jordanem.
Judges 11 23 Dominus ergo Deus Israël subvertit Amorrhæum, pugnante contra illum populo suo Israël, et tu nunc vos possidere terram ejus ?
Judges 11 24 nonne ea quæ possidet Chamos deus tuus, tibi jure debentur ? quæ autem Dominus Deus noster victor obtinuit, in nostram cedent possessionem :
Judges 11 25 nisi forte melior es Balac filio Sephor rege Moab : aut docere potes, quod jurgatus sit contra Israël, et pugnaverit contra eum,
Judges 11 26 quando habitavit in Hesebon, et viculis ejus, et in Aroër, et villis illius, vel in cunctis civitatibus juxta Jordanem, per trecentos annos. Quare tanto tempore nihil super hac repetitione tentastis ?
Judges 11 27 Igitur non ego pecco in te, sed tu contra me male agis, indicens mihi bella non justa. Judicet Dominus arbiter hujus diei inter Israël, et inter filios Ammon.
Judges 11 28 Noluitque acquiescere rex filiorum Ammon verbis Jephte, quæ per nuntios mandaverat.
Judges 11 29 Factus est ergo super Jephte spiritus Domini, et circuiens Galaad, et Manasse, Maspha quoque Galaad, et inde transiens ad filios Ammon,
Judges 11 30 votum vovit Domino, dicens : Si tradideris filios Ammon in manus meas,
Judges 11 31 quicumque primus fuerit egressus de foribus domus meæ, mihique occurrerit revertenti cum pace a filiis Ammon, eum holocaustum offeram Domino.
Judges 11 32 Transivitque Jephte ad filios Ammon, ut pugnaret contra eos : quos tradidit Dominus in manus ejus.
Judges 11 33 Percussitque ab Aroër usque dum venias in Mennith, viginti civitates, et usque ad Abel, quæ est vineis consita, plaga magna nimis : humiliatique sunt filii Ammon a filiis Israël.
Judges 11 34 Revertente autem Jephte in Maspha domum suam, occurrit ei unigenita filia sua cum tympanis et choris : non enim habebat alios liberos.
Judges 11 35 Qua visa, scidit vestimenta sua, et ait : Heu me, filia mea ! decepisti me, et ipsa decepta es : aperui enim os meum ad Dominum, et aliud facere non potero.
Judges 11 36 Cui illa respondit : Pater mi, si aperuisti os tuum ad Dominum, fac mihi quodcumque pollicitus es, concessa tibi ultione atque victoria de hostibus tuis.
Judges 11 37 Dixitque ad patrem : Hoc solum mihi præsta quod deprecor : dimitte me ut duobus mensibus circumeam montes, et plangam virginitatem meam cum sodalibus meis.
Judges 11 38 Cui ille respondit : Vade. Et dimisit eam duobus mensibus. Cumque abiisset cum sociis ac sodalibus suis, flebat virginitatem suam in montibus.
Judges 11 39 Expletisque duobus mensibus, reversa est ad patrem suum, et fecit ei sicut voverat, quæ ignorabat virum. Exinde mos increbruit in Israël, ut consuetudo servata est :
Judges 11 40 ut post anni circulum conveniant in unum filiæ Israël, et plangant filiam Jephte Galaaditæ diebus quatuor.
Judges 12 1 Ecce autem in Ephraim orta est seditio : nam transeuntes contra aquilonem, dixerunt ad Jephte : Quare vadens ad pugnam contra filios Ammon, vocare nos noluisti, ut pergeremus tecum ? igitur incendemus domum tuam.
Judges 12 2 Quibus ille respondit : Disceptatio erat mihi et populo meo contra filios Ammon vehemens : vocavique vos, ut præberetis mihi auxilium, et facere noluistis.
Judges 12 3 Quod cernens, posui animam meam in manibus meis, transivique ad filios Ammon, et tradidit eos Dominus in manus meas. Quid commerui, ut adversum me consurgatis in prælium ?
Judges 12 4 Vocatis itaque ad se cunctis viris Galaad, pugnabat contra Ephraim : percusseruntque viri Galaad Ephraim, quia dixerat : Fugitivus est Galaad de Ephraim, et habitat in medio Ephraim et Manasse.
Judges 12 5 Occupaveruntque Galaaditæ vada Jordanis, per quæ Ephraim reversurus erat. Cumque venisset ad ea de Ephraim numero, fugiens, atque dixisset : Obsecro ut me transire permittatis : dicebant ei Galaaditæ : Numquid Ephrathæus es ? quo dicente : Non sum :
Judges 12 6 interrogabant eum : Dic ergo Scibboleth, quod interpretatur Spica. Qui respondebat, Sibboleth : eadem littera spicam exprimere non valens. Statimque apprehensum jugulabant in ipso Jordanis transitu. Et ceciderunt in illo tempore de Ephraim quadraginta duo millia.
Judges 12 7 Judicavit itaque Jephte Galaadites Israël sex annis : et mortuus est, ac sepultus in civitate sua Galaad.
Judges 12 8 Post hunc judicavit Israël Abesan de Bethlehem :
Judges 12 9 qui habuit triginta filios, et totidem filias, quas emittens foras, maritis dedit, et ejusdem numeri filiis suis accepit uxores, introducens in domum suam. Qui septem annis judicavit Israël :
Judges 12 10 mortuusque est, ac sepultus in Bethlehem.
Judges 12 11 Cui successit Ahialon Zabulonites : et judicavit Israël decem annis :
Judges 12 12 mortuusque est, ac sepultus in Zabulon.
Judges 12 13 Post hunc judicavit Israël Abdon filius Illel Pharathonites :
Judges 12 14 qui habuit quadraginta filios, et triginta ex eis nepotes, ascendentes super septuaginta pullos asinarum. Et judicavit Israël octo annis :
Judges 12 15 mortuusque est, ac sepultus in Pharathon terræ Ephraim, in monte Amalec.
Judges 13 1 Rursumque filii Israël fecerunt malum in conspectu Domini : qui tradidit eos in manus Philisthinorum quadraginta annis.
Judges 13 2 Erat autem quidam vir de Saraa, et de stirpe Dan, nomine Manue, habens uxorem sterilem.
Judges 13 3 Cui apparuit angelus Domini, et dixit ad eam : Sterilis es et absque liberis : sed concipies, et paries filium :
Judges 13 4 cave ergo ne bibas vinum ac siceram, nec immundum quidquam comedas :
Judges 13 5 quia concipies, et paries filium, cujus non tanget caput novacula : erit enim nazaræus Dei ab infantia sua, et ex matris utero, et ipse incipiet liberare Israël de manu Philisthinorum.
Judges 13 6 Quæ cum venisset ad maritum suum, dixit ei : Vir Dei venit ad me, habens vultum angelicum, terribilis nimis. Quem cum interrogassem quis esset, et unde venisset, et quo nomine vocaretur, noluit mihi dicere :
Judges 13 7 sed hoc respondit : Ecce concipies et paries filium : cave ne vinum bibas, nec siceram, et ne aliquo vescaris immundo : erit enim puer nazaræus Dei ab infantia sua, ex utero matris suæ usque ad diem mortis suæ.
Judges 13 8 Oravit itaque Manue Dominum, et ait : Obsecro, Domine, ut vir Dei, quem misisti, veniat iterum, et doceat nos quid debeamus facere de puero, qui nasciturus est.
Judges 13 9 Exaudivitque Dominus deprecantem Manue, et apparuit rursum angelus Dei uxori ejus sedenti in agro : Manue autem maritus ejus non erat cum ea. Quæ cum vidisset angelum,
Judges 13 10 festinavit, et cucurrit ad virum suum : nuntiavitque ei, dicens : Ecce apparuit mihi vir, quem ante videram.
Judges 13 11 Qui surrexit, et secutus est uxorem suam : veniensque ad virum, dixit ei : Tu es qui locutus es mulieri ? Et ille respondit : Ego sum.
Judges 13 12 Cui Manue : Quando, inquit, sermo tuus fuerit expletus, quid vis ut faciat puer ? aut a quo se observare debebit ?
Judges 13 13 Dixitque angelus Domini ad Manue : Ab omnibus, quæ locutus sum uxori tuæ, abstineat se :
Judges 13 14 et quidquid ex vinea nascitur, non comedat : vinum et siceram non bibat, nullo vescatur immundo : et quod ei præcepi, impleat atque custodiat.
Judges 13 15 Dixitque Manue ad angelum Domini : Obsecro te ut acquiescas precibus meis, et faciamus tibi hædum de capris.
Judges 13 16 Cui respondit angelus : Si me cogis, non comedam panes tuos : si autem vis holocaustum facere, offer illud Domino. Et nesciebat Manue quod angelus Domini esset.
Judges 13 17 Dixitque ad eum : Quod est tibi nomen, ut, si sermo tuus fuerit expletus, honoremus te ?
Judges 13 18 Cui ille respondit : Cur quæris nomen meum, quod est mirabile ?
Judges 13 19 Tulit itaque Manue hædum de capris, et libamenta, et posuit super petram, offerens Domino, qui facit mirabilia : ipse autem et uxor ejus intuebantur.
Judges 13 20 Cumque ascenderet flamma altaris in cælum, angelus Domini pariter in flamma ascendit. Quod cum vidissent Manue et uxor ejus, proni ceciderunt in terram,
Judges 13 21 et ultra eis non apparuit angelus Domini. Statimque intellexit Manue angelum Domini esse,
Judges 13 22 et dixit ad uxorem suam : Morte moriemur, quia vidimus Deum.
Judges 13 23 Cui respondit mulier : Si Dominus nos vellet occidere, de manibus nostris holocaustum et libamenta non suscepisset, nec ostendisset nobis hæc omnia, neque ea quæ sunt ventura dixisset.
Judges 13 24 Peperit itaque filium, et vocavit nomen ejus Samson. Crevitque puer, et benedixit ei Dominus.
Judges 13 25 Cœpitque spiritus Domini esse cum eo in castris Dan inter Saraa et Esthaol.
Judges 14 1 Descendit ergo Samson in Thamnatha : vidensque ibi mulierem de filiabus Philisthiim,
Judges 14 2 ascendit, et nuntiavit patri suo et matri suæ, dicens : Vidi mulierem in Thamnatha de filiabus Philisthinorum : quam quæso ut mihi accipiatis uxorem.
Judges 14 3 Cui dixerunt pater et mater sua : Numquid non est mulier in filiabus fratrum tuorum, et in omni populo meo, quia vis accipere uxorem de Philisthiim, qui incircumcisi sunt ? Dixitque Samson ad patrem suum : Hanc mihi accipe : quia placuit oculis meis.
Judges 14 4 Parentes autem ejus nesciebant quod res a Domino fieret, et quæreret occasionem contra Philisthiim : eo enim tempore Philisthiim dominabantur Israëli.
Judges 14 5 Descendit itaque Samson cum patre suo et matre in Thamnatha. Cumque venissent ad vineas oppidi, apparuit catulus leonis sævus, et rugiens, et occurrit ei.
Judges 14 6 Irruit autem spiritus Domini in Samson, et dilaceravit leonem, quasi hædum in frustra discerpens, nihil omnino habens in manu : et hoc patri et matri noluit indicare.
Judges 14 7 Descenditque et locutus est mulieri, quæ placuerat oculis ejus.
Judges 14 8 Et post aliquot dies revertens ut acciperet eam, declinavit ut videret cadaver leonis, et ecce examen apum in ore leonis erat ac favus mellis.
Judges 14 9 Quem cum sumpsisset in manibus comedebat in via : veniensque ad patrem suum et matrem, dedit eis partem, qui et ipsi comederunt : nec tamen eis voluit indicare quod mel de corpore leonis assumpserat.
Judges 14 10 Descendit itaque pater ejus ad mulierem, et fecit filio suo Samson convivium : sic enim juvenes facere consueverant.
Judges 14 11 Cum ergo cives loci illius vidissent eum, dederunt ei sodales triginta ut essent cum eo.
Judges 14 12 Quibus locutus est Samson : Proponam vobis problema : quod si solveritis mihi intra septem dies convivii, dabo vobis triginta sindones, et totidem tunicas :
Judges 14 13 sin autem non potueritis solvere, vos dabitis mihi triginta sindones, et ejusdem numeri tunicas. Qui responderunt ei : Propone problema, ut audiamus.
Judges 14 14 Dixitque eis : De comedente exivit cibus, et de forti egressa est dulcedo. Nec potuerunt per tres dies propositionem solvere.
Judges 14 15 Cumque adesset dies septimus, dixerunt ad uxorem Samson : Blandire viro tuo et suade ei ut indicet tibi quid significet problema : quod si facere nolueris, incendemus te, et domum patris tui : an idcirco vocastis nos ad nuptias ut spoliaretis ?
Judges 14 16 Quæ fundebat apud Samson lacrimas, et quærebatur, dicens : Odisti me, et non diligis : idcirco problema, quod proposuisti filiis populi mei, non vis mihi exponere. At ille respondit : Patri meo et matri nolui dicere : et tibi indicare potero ?
Judges 14 17 Septem igitur diebus convivii flebat ante eum : tandemque die septimo cum ei esset molesta, exposuit. Quæ statim indicavit civibus suis.
Judges 14 18 Et illi dixerunt ei die septimo ante solis occubitum : Quid dulcius melle, et quid fortius leone ? Qui ait ad eos : Si non arassetis in vitula mea, non invenissetis propositionem meam.
Judges 14 19 Irruit itaque in eum spiritus Domini, descenditque Ascalonem, et percussit ibi triginta viros : quorum ablatas vestes dedit iis qui problema solverant. Iratusque nimis ascendit in domum patris sui :
Judges 14 20 uxor autem ejus accepit maritum unum de amicis ejus et pronubis.
Judges 15 1 Post aliquantulum autem temporis, cum dies triticeæ messis instarent, venit Samson, invisere volens uxorem suam, et attulit ei hædum de capris. Cumque cubiculum ejus solito vellet intrare, prohibuit eum pater illius, dicens :
Judges 15 2 Putavi quod odisses eam, et ideo tradidi illam amico tuo : sed habet sororem, quæ junior et pulchrior illa est : sit tibi pro ea uxor.
Judges 15 3 Cui Samson respondit : Ab hac die non erit culpa in me contra Philisthæos : faciam enim vobis mala.
Judges 15 4 Perrexitque et cepit trecentas vulpes, caudasque earum junxit ad caudas, et faces ligavit in medio :
Judges 15 5 quas igne succendens, dimisit ut huc illucque discurrerent. Quæ statim perrexerunt in segetes Philisthinorum. Quibus succensis, et comportatæ jam fruges, et adhuc stantes in stipula, concrematæ sunt, in tantum ut vineas quoque et oliveta flamma consumeret.
Judges 15 6 Dixeruntque Philisthiim : Quis fecit hanc rem ? Quibus dictum est : Samson gener Thamnathæi : quia tulit uxorem ejus, et alteri tradidit, hæc operatus est. Ascenderuntque Philisthiim, et combusserunt tam mulierem quam patrem ejus.
Judges 15 7 Quibus ait Samson : Licet hæc feceritis, tamen adhuc ex vobis expetam ultionem, et tunc quiescam.
Judges 15 8 Percussitque eos ingenti plaga, ita ut stupentes suram femori imponerent. Et descendens habitavit in spelunca petræ Etam.
Judges 15 9 Igitur ascendentes Philisthiim in terram Juda, castrametati sunt in loco, qui postea vocatus est Lechi, id est, Maxilla, ubi eorum effusus est exercitus.
Judges 15 10 Dixeruntque ad eos de tribu Juda : Cur ascendistis adversum nos ? Qui responderunt : Ut ligemus Samson venimus, et reddamus ei quæ in nos operatus est.
Judges 15 11 Descenderunt ergo tria millia virorum de Juda ad specum silicis Etam, dixeruntque ad Samson : Nescis quod Philisthiim imperent nobis ? quare hoc facere voluisti ? Quibus ille ait : Sicut fecerunt mihi, sic feci eis.
Judges 15 12 Ligare, inquiunt, te venimus, et tradere in manus Philisthinorum. Quibus Samson : Jurate, ait, et spondete mihi quod non occidatis me.
Judges 15 13 Dixerunt : Non te occidemus, sed vinctum trademus. Ligaveruntque eum duobus novis funibus, et tulerunt eum de petra Etam.
Judges 15 14 Qui cum venisset ad locum Maxillæ, et Philisthiim vociferantes occurrissent ei, irruit spiritus Domini in eum : et sicut solent ad odorem ignis lina consumi, ita vincula quibus ligatus erat, dissipata sunt et soluta.
Judges 15 15 Inventamque maxillam, id est, mandibulam asini, quæ jacebat, arripiens interfecit in ea mille viros,
Judges 15 16 et ait : In maxilla asini, in mandibula pulli asinarum delevi eos, et percussi mille viros.
Judges 15 17 Cumque hæc verba canens complesset, projecit mandibulam de manu, et vocavit nomen loci illius Ramathlechi, quod interpretatur, Elevatio maxillæ.
Judges 15 18 Sitiensque valde, clamavit ad Dominum, et ait : Tu dedisti in manu servi tui salutem hanc maximam atque victoriam : en siti morior, incidamque in manus incircumcisorum.
Judges 15 19 Aperuit itaque Dominus molarem dentem in maxilla asini, et egressæ sunt ex eo aquæ. Quibus haustis, refocillavit spiritum, et vires recepit. Idcirco appellatum est nomen loci illius, Fons invocantis de maxilla, usque in præsentem diem.
Judges 15 20 Judicavitque Israël in diebus Philisthiim viginti annis.
Judges 16 1 Abiit quoque in Gazam, et vidit ibi mulierem meretricem, ingressusque est ad eam.
Judges 16 2 Quod cum audissent Philisthiim, et percrebruisset apud eos, intrasse urbem Samson, circumdederunt eum, positis in porta civitatis custodibus : et ibi tota nocte cum silentio præstolantes, ut facto mane exeuntem occiderent.
Judges 16 3 Dormivit autem Samson usque ad medium noctem : et inde consurgens, apprehendit ambas portæ fores cum postibus suis et sera, impositasque humeris suis portavit ad verticem montis, qui respicit Hebron.
Judges 16 4 Post hæc amavit mulierem, quæ habitabat in valle Sorec, et vocabatur Dalila.
Judges 16 5 Veneruntque ad eam principes Philisthinorum, atque dixerunt : Decipe eum, et disce ab illo, in quo habeat tantam fortitudinem, et quomodo eam superare valeamus, et vinctum affligere : quod si feceris, dabimus tibi singuli mille et centum argenteos.
Judges 16 6 Locuta est ergo Dalila ad Samson : Dic mihi, obsecro, in quo sit tua maxima fortitudo, et quid sit quo ligatus erumpere nequeas ?
Judges 16 7 Cui respondit Samson : Si septem nerviceis funibus necdum siccis, et adhuc humentibus, ligatus fuero, infirmus ero ut ceteri homines.
Judges 16 8 Attuleruntque ad eam satrapæ Philisthinorum septem funes, ut dixerat : quibus vinxit eam,
Judges 16 9 latentibus apud se insidiis, et in cubiculo finem rei expectantibus, clamavitque ad eum : Philisthiim super te, Samson. Qui rupit vincula, quomodo si rumpat quis filum de stuppæ tortum putamine, cum odorem ignis acceperit : et non est cognitum in quo esset fortitudo ejus.
Judges 16 10 Dixitque ad eum Dalila : Ecce illusisti mihi, et falsum locutus es : saltem nunc indica mihi quo ligari debeas.
Judges 16 11 Cui ille respondit : Si ligatus fuero novis funibus, qui numquam fuerunt in opere, infirmus ero, et aliorum hominum similis.
Judges 16 12 Quibus rursum Dalila vinxit eum, et clamavit : Philisthiim super te, Samson : in cubiculo insidiis præparatis. Qui ita rupit vincula quasi fila telarum.
Judges 16 13 Dixitque Dalila rursum ad eum : Usquequo decipis me, et falsum loqueris ? ostende quo vinciri debeas. Cui respondit Samson : Si septem crines capitis mei cum licio plexueris, et clavum his circumligatum terræ fixeris, infirmus ero.
Judges 16 14 Quod cum fecisset Dalila, dixit ad eum : Philisthiim super te, Samson. Qui consurgens de somno extraxit clavum cum crinibus et licio.
Judges 16 15 Dixitque ad eum Dalila : Quomodo dicis quod amas me, cum animus tuus non sit mecum ? Per tres vices mentitus es mihi, et noluisti dicere in quo sit maxima fortitudo tua.
Judges 16 16 Cumque molesta esset ei, et per multos dies jugiter adhæreret, spatium ad quietem non tribuens, defecit anima ejus, et ad mortem usque lassata est.
Judges 16 17 Tunc aperiens veritatem rei, dixit ad eam : Ferrum numquam ascendit super caput meum, quia nazaræus, id est, consecratus Deo sum de utero matris meæ : si rasum fuerit caput meum, recedet a me fortitudo mea, et deficiam, eroque sicut ceteri homines.
Judges 16 18 Vidensque illa quod confessus ei esset omnem animum suum, misit ad principes Philisthinorum ac mandavit : Ascende adhuc semel, quia nunc mihi aperuit cor suum. Qui ascenderunt assumpta pecunia, quam promiserant.
Judges 16 19 At illa dormire eum fecit super genua sua, et in sinu suo reclinare caput. Vocavitque tonsorem, et rasit septem crines ejus, et cœpit abigere eum, et a se repellere : statim enim ab eo fortitudo discessit.
Judges 16 20 Dixitque : Philisthiim super te, Samson. Qui de somno consurgens, dixit in animo suo : Egrediar sicut ante feci, et me excutiam, nesciens quod recessisset ab eo Dominus.
Judges 16 21 Quem cum apprehendissent Philisthiim, statim eruerunt oculos ejus, et duxerunt Gazam vinctum catenis, et clausum in carcere molere fecerunt.
Judges 16 22 Jamque capilli ejus renasci cœperunt,
Judges 16 23 principes Philisthinorum convenerunt in unum ut immolarent hostias magnificas Dagon deo suo, et epularentur, dicentes : Tradidit deus noster inimicum nostrum Samson in manus nostras.
Judges 16 24 Quod etiam populus videns, laudabat deum suum, eademque dicebat : Tradidit deus noster adversarium nostrum in manus nostras, qui delevit terram nostram, et occidit plurimos.
Judges 16 25 Lætantesque per convivia, sumptis jam epulis, præceperunt ut vocaretur Samson, et ante eos luderet. Qui adductus de carcere ludebat ante eos, feceruntque eum stare inter duas columnas.
Judges 16 26 Qui dixit puero regenti gressus suos : Dimitte me, ut tangam columnas, quibus omnis imminet domus, et recliner super eas, et paululum requiescam.
Judges 16 27 Domus autem erat plena virorum ac mulierum, et erant ibi omnes principes Philisthinorum, ac de tecto et solario circiter tria millia utriusque sexus spectantes ludentem Samson.
Judges 16 28 At ille invocato Domino ait : Domine Deus, memento mei, et redde mihi nunc fortitudinem pristinam, Deus meus, ut ulciscar me de hostibus meis, et pro amissione duorum luminum unam ultionem recipiam.
Judges 16 29 Et apprehendens ambas columnas, quibus innitebatur domus, alteramque earum dextera, et alteram læva tenens,
Judges 16 30 ait : Moriatur anima mea cum Philisthiim. Concussisque fortiter columnis, cecidit domus super omnes principes, et ceteram multitudinem, quæ ibi erat : multoque plures interfecit moriens, quam ante vivus occiderat.
Judges 16 31 Descendentes autem fratres ejus et universa cognatio, tulerunt corpus ejus, et sepelierunt inter Saraa et Esthaol in sepulchro patris sui Manue : judicavitque Israël viginti annis.
Judges 17 1 Fuit eo tempore vir quidam de monte Ephraim nomine Michas,
Judges 17 2 qui dixit matri suæ : Mille et centum argenteos, quos separaveras tibi, et super quibus me audiente juraveras, ecce ego habeo, et apud me sunt. Cui illa respondit : Benedictus filius meus Domino.
Judges 17 3 Reddidit ergo eos matri suæ, quæ dixerat ei : Consecravi et vovi hoc argentum Domino, ut de manu mea suscipiat filius meus, et faciat sculptile atque conflatile : et nunc trado illud tibi.
Judges 17 4 Reddidit igitur eos matri suæ : quæ tulit ducentos argenteos, et dedit eos argentario, ut faceret ex eis sculptile atque conflatile, quod fuit in domo Michæ.
Judges 17 5 Qui ædiculam quoque in ea deo separavit, et fecit ephod, et theraphim, id est, vestem sacerdotalem, et idola : implevitque unius filiorum suorum manum, et factus est ei sacerdos.
Judges 17 6 In diebus illis non erat rex in Israël, sed unusquisque quod sibi rectum videbatur, hoc faciebat.
Judges 17 7 Fuit quoque alter adolescens de Bethlehem Juda, ex cognatione ejus : eratque ipse Levites, et habitabat ibi.
Judges 17 8 Egressusque de civitate Bethlehem, peregrinari voluit ubicumque sibi commodum reperisset. Cumque venisset in montem Ephraim, iter faciens, et declinasset parumper in domum Michæ,
Judges 17 9 interrogatus est ab eo under venisset. Qui respondit : Levita sum de Bethlehem Juda, et vado ut habitem ubi potuero, et utile mihi esse perspexero.
Judges 17 10 Dixitque Michas : Mane apud me, et esto mihi parens ac sacerdos : daboque tibi per annos singulos decem argenteos, ac vestem duplicem, et quæ ad victum sunt necessaria.
Judges 17 11 Acquievit, et mansit apud hominem, fuitque illi quasi unus de filiis.
Judges 17 12 Implevitque Michas manum ejus, et habuit puerum sacerdotem apud se :
Judges 17 13 Nunc scio, dicens, quod benefaciet mihi Deus habenti Levitici generis sacerdotem.
Judges 18 1 In diebus illis non erat rex in Israël, et tribus Dan quærebat possessionem sibi, ut habitaret in ea : usque ad illum enim diem inter ceteras tribus sortem non acceperat.
Judges 18 2 Miserunt ergo filii Dan stirpis et familiæ suæ quinque viros fortissimos de Saraa et Esthaol, ut explorarent terram, et diligenter inspicerent : dixeruntque eis : Ite, et considerate terram. Qui cum pergentes venissent in montem Ephraim, et intrassent domum Michæ, requieverunt ibi :
Judges 18 3 et agnoscentes vocem adolescentis Levitæ, utentesque illius diversorio, dixerunt ad eum : Quis te huc adducit ? quid hic agis ? quam ob causam huc venire voluisti ?
Judges 18 4 Qui respondit eis : Hæc et hæc præstitit mihi Michas, et me mercede conduxit, ut sim ei sacerdos.
Judges 18 5 Rogaverunt autem eum ut consuleret Dominum ut scire possent an prospero itinere pergerent, et res haberet effectum.
Judges 18 6 Qui respondit eis : Ite in pace : Dominus respicit viam vestram, et iter quo pergitis.
Judges 18 7 Euntes igitur quinque viri venerunt Lais : videruntque populum habitantem in ea absque ullo timore, juxta consuetudinem Sidoniorum, securum et quietum, nullo ei penitus resistente, magnarumque opum, et procul a Sidone atque a cunctis hominibus separatum.
Judges 18 8 Reversique ad fratres suos in Saraa et Esthaol, et quid egissent sciscitantibus responderunt :
Judges 18 9 Surgite, ascendamus ad eos : vidimus enim terram valde opulentam et uberem : nolite negligere, nolite cessare : eamus, et possideamus eam : nullus erit labor.
Judges 18 10 Intrabimus ad securos, in regionem latissimam, tradetque nobis Dominus locum, in quo nullius rei penuria, eorum quæ gignuntur in terra.
Judges 18 11 Profecti igitur sunt de cognatione Dan, id est, de Saraa et Esthaol, sexcenti viri accincti armis bellicis,
Judges 18 12 ascendentesque manserunt in Cariathiarim Judæ : qui locus ex eo tempore Castrorum Dan nomen accepit, et est post tergum Cariathiarim.
Judges 18 13 Inde transierunt in montem Ephraim. Cumque venissent ad domum Michæ,
Judges 18 14 dixerunt quinque viri, qui prius missi fuerant ad considerandam terram Lais, ceteris fratribus suis : Nostis quod in domibus istis sit ephod, et theraphim, et sculptile, atque conflatile : videte quid vobis placeat.
Judges 18 15 Et cum paululum declinassent, ingressi sunt domum adolescentis Levitæ, qui erat in domo Michæ : salutaveruntque eum verbis pacificis.
Judges 18 16 Sexcenti autem viri ita ut erant armati, stabant ante ostium.
Judges 18 17 At illi, qui ingressi fuerant domum juvenis, sculptile, et ephod, et theraphim, atque conflatile tollere nitebantur, et sacerdos stabat ante ostium, sexcentis viris fortissimis haud procul expectantibus.
Judges 18 18 Tulerunt igitur qui intraverant sculptile, ephod, et idola, atque conflatile. Quibus dixit sacerdos : Quid facitis ?
Judges 18 19 Cui responderunt : Tace et pone digitum super os tuum : venique nobiscum, ut habeamus te patrem, ac sacerdotem. Quid tibi melius est, ut sis sacerdos in domo unius viri, an in una tribu et familia in Israël ?
Judges 18 20 Quod cum audisset, acquievit sermonibus eorum, et tulit ephod, et idola, ac sculptile, et profectus est cum eis.
Judges 18 21 Qui cum pergerent, et ante se ire fecissent parvulos ac jumenta, et omne quod erat pretiosum,
Judges 18 22 et jam a domo Michæ essent procul, viri qui habitabant in ædibus Michæ conclamantes secuti sunt,
Judges 18 23 et post tergum clamare cœperunt. Qui cum respexissent, dixerunt ad Micham : Quid tibi vis ? cur clamas ?
Judges 18 24 Qui respondit : Deos meos, quos mihi feci, tulistis, et sacerdotem, et omnia quæ habeo, et dicitis : Quid tibi est ?
Judges 18 25 Dixeruntque ei filii Dan : Cave ne ultra loquaris ad nos, et veniant ad te viri animo concitati, et ipse cum omni domo tua pereas.
Judges 18 26 Et sic cœpto itinere perrexerunt. Videns autem Michas quod fortiores se essent, reversus est in domum suam.
Judges 18 27 Sexcenti autem viri tulerunt sacerdotem, et quæ supra diximus : veneruntque in Lais ad populum quiescentem atque securum, et percusserunt eos in ore gladii : urbemque incendio tradiderunt,
Judges 18 28 nullo penitus ferente præsidium, eo quod procul habitarent a Sidone, et cum nullo hominum haberent quidquam societatis ac negotii. Erat autem civitas sita in regione Rohob : quam rursum exstruentes habitaverunt in ea,
Judges 18 29 vocato nomine civitatis Dan, juxta vocabulum patris sui, quem genuerat Israël, quæ prius Lais dicebatur.
Judges 18 30 Posueruntque sibi sculptile, et Jonathan filium Gersam filii Moysi, ac filios ejus sacerdotes in tribu Dan, usque ad diem captivitatis suæ.
Judges 18 31 Mansitque apud eos idolum Michæ omni tempore, quo fuit domus Dei in Silo. In diebus illis non erat rex in Israël.
Judges 19 1 Fuit quidam vir Levites habitans in latere montis Ephraim, qui accepit uxorem de Bethlehem Juda :
Judges 19 2 quæ reliquit eum, et reversa est in domum patris sui in Bethlehem, mansitque apud eum quatuor mensibus.
Judges 19 3 Secutusque est eam vir suus, volens reconciliari ei, atque blandiri, et secum reducere, habens in comitatu puerum et duos asinos : quæ suscepit eum, et introduxit in domum patris sui. Quod cum audisset socer ejus, eumque vidisset, occurrit ei lætus,
Judges 19 4 et amplexatus est hominem. Mansitque gener in domo soceri tribus diebus, comedens cum eo et bibens familiariter.
Judges 19 5 Die autem quarto de nocte consurgens, proficisci voluit : quem tenuit socer, et ait ad eum : Gusta prius pauxillum panis, et conforta stomachum, et sic proficisceris.
Judges 19 6 Sederuntque simul, ac comederunt et biberunt. Dixitque pater puellæ ad generum suum : Quæso te ut hodie hic maneas, pariterque lætemur.
Judges 19 7 At ille consurgens, cœpit velle proficisci. Et nihilominus obnixe eum socer tenuit, et apud se fecit manere.
Judges 19 8 Mane autem facto, parabat Levites iter. Cui socer rursum : Oro te, inquit, ut paululum cibi capias, et assumptis viribus, donec increscat dies, postea proficiscaris. Comederunt ergo simul.
Judges 19 9 Surrexitque adolescens, ut pergeret cum uxore sua et puero. Cui rursum locutus est socer : Considera quod dies ad occasum declivior sit, et propinquat ad vesperum : mane apud me etiam hodie, et duc lætum diem, et cras proficisceris ut vadas in domum tuam.
Judges 19 10 Noluit gener acquiescere sermonibus ejus : sed statim perrexit, et venit contra Jebus, quæ altero nomine vocatur Jerusalem, ducens secum duos asinos onustos, et concubinam.
Judges 19 11 Jamque erant juxta Jebus, et dies mutabatur in noctem : dixitque puer ad dominum suum : Veni, obsecro : declinemus ad urbem Jebusæorum, et maneamus in ea.
Judges 19 12 Cui respondit dominus : Non ingrediar oppidum gentis alienæ, quæ non est de filiis Israël, sed transibo usque Gabaa :
Judges 19 13 et cum illuc pervenero, manebimus in ea, aut certe in urbe Rama.
Judges 19 14 Transierunt ergo Jebus, et cœptum carpebant iter, occubuitque eis sol juxta Gabaa, quæ est in tribu Benjamin :
Judges 19 15 diverteruntque ad eam, ut manerent ibi. Quo cum intrassent, sedebant in platea civitatis, et nullus eos recipere voluit hospitio.
Judges 19 16 Et ecce, apparuit homo senex, revertens de agro et de opere suo vesperi, qui et ipse de monte erat Ephraim, et peregrinus habitabat in Gabaa : homines autem regionis illius erant filii Jemini.
Judges 19 17 Elevatisque oculis, vidit senex sedentem hominem cum sarcinulis suis in platea civitatis, et dixit ad eum : Unde venis ? et quo vadis ?
Judges 19 18 Qui respondit ei : Profecti sumus de Bethlehem Juda, et pergimus ad locum nostrum, qui est in latere montis Ephraim, unde ieramus in Bethlehem : et nunc vadimus ad domum Dei, nullusque sub tectum suum nos vult recipere,
Judges 19 19 habentes paleas et fœnum in asinorum pabulum, et panem ac vinum in meos et ancillæ tuæ usus, et pueri qui mecum est : nulla re indigemus nisi hospitio.
Judges 19 20 Cui respondit senex : Pax tecum sit, ego præbebo omnia quæ necessaria sunt : tantum, quæso, ne in platea maneas.
Judges 19 21 Introduxitque eum in domum suam, et pabulum asinis præbuit : ac postquam laverunt pedes suos, recepit eos in convivium.
Judges 19 22 Illis epulantibus, et post laborem itineris cibo et potu reficientibus corpora, venerunt viri civitatis illius, filii Belial (id est, absque jugo), et circumdantes domum senis, fores pulsare cœperunt, clamantes ad dominum domus, atque dicentes : Educ virum, qui ingressus est domum tuam, ut abutamur eo.
Judges 19 23 Egressusque est ad eos senex, et ait : Nolite, fratres, nolite facere malum hoc, quia ingressus est homo hospitium meum : et cessate ab hac stultitia.
Judges 19 24 Habeo filiam virginem, et hic homo habet concubinam : educam eas ad vos, ut humilietis eas, et vestram libidinem compleatis : tantum, obsecro, ne scelus hoc contra naturam operemini in virum.
Judges 19 25 Nolebant acquiescere sermonibus illius : quod cernens homo, eduxit ad eos concubinam suam, et eis tradidit illudendam : qua cum tota nocte abusi essent, dimiserunt eam mane.
Judges 19 26 At mulier, recedentibus tenebris, venit ad ostium domus, ubi manebat dominus suus, et ibi corruit.
Judges 19 27 Mane facto, surrexit homo, et aperuit ostium, ut cœptam expleret viam : et ecce concubina ejus jacebat ante ostium sparsis in limine manibus.
Judges 19 28 Cui ille, putans eam quiescere, loquebatur : Surge, et ambulemus. Qua nihil respondente, intelligens quod erat mortua, tulit eam, et imposuit asino, reversusque est in domum suam.
Judges 19 29 Quam cum esset ingressus, arripuit gladium, et cadaver uxoris cum ossibus suis in duodecim partes ac frustra concidens, misit in omnes terminos Israël.
Judges 19 30 Quod cum vidissent singuli, conclamabant : Numquam res talis facta est in Israël ex eo die, quo ascenderunt patres nostri de Ægypto, usque in præsens tempus : ferte sententiam, et in commune decernite quid facto opus sit.
Judges 20 1 Egressi itaque sunt omnes filii Israël, et pariter congregati, quasi vir unus, de Dan usque Bersabee, et terra Galaad, ad Dominum in Maspha.
Judges 20 2 Omnesque anguli populorum, et cunctæ tribus Israël in ecclesiam populi Dei convenerunt, quadringenta millia peditum pugnatorum.
Judges 20 3 (Nec latuit filios Benjamin quod ascendissent filii Israël in Maspha.) Interrogatusque Levita, maritus mulieris interfectæ, quomodo tantum scelus perpetratum esset,
Judges 20 4 respondit : Veni in Gabaa Benjamin cum uxore mea, illucque diverti :
Judges 20 5 et ecce homines civitatis illius circumdederunt nocte domum, in qua manebam, volentes me occidere, et uxorem meam incredibili furore libidinis vexantes, denique mortua est.
Judges 20 6 Quam arreptam, in frustra concidi, misique partes in omnes terminos possessionis vestræ : quia numquam tantum nefas, et tam grande piaculum factum est in Israël.
Judges 20 7 Adestis, omnes filii Israël : decernite quid facere debeatis.
Judges 20 8 Stansque omnis populus, quasi unius hominis sermone respondit : Non recedemus in tabernacula nostra, nec suam quisquam intrabit domum :
Judges 20 9 sed hoc contra Gabaa in commune faciamus.
Judges 20 10 Decem viri eligantur e centum ex omnibus tribubus Israël, et centum de mille, et mille de decem millibus, ut comportent exercitui cibaria, et possimus pugnare contra Gabaa Benjamin, et reddere ei pro scelere, quod meretur.
Judges 20 11 Convenitque universus Israël ad civitatem, quasi homo unus eadem mente, unoque consilio.
Judges 20 12 Et miserunt nuntios ad omnem tribum Benjamin, qui dicerent : Cur tantum nefas in vobis repertum est ?
Judges 20 13 Tradite homines de Gabaa, qui hoc flagitium perpetrarunt, ut moriantur, et auferatur malum de Israël. Qui noluerunt fratrum suorum filiorum Israël audire mandatum :
Judges 20 14 sed ex cunctis urbibus, quæ sortis suæ erant, convenerunt in Gabaa, ut illis ferrent auxilium, et contra universum populum Israël dimicarent.
Judges 20 15 Inventique sunt viginti quinque millia de Benjamin educentium gladium, præter habitatores Gabaa,
Judges 20 16 qui septingenti erant viri fortissimi, ita sinistra ut dextra præliantes : et sic fundis lapides ad certum jacientes, ut capillum quoque possent percutere, et nequaquam in alteram partem ictus lapidis deferretur.
Judges 20 17 Virorum quoque Israël, absque filiis Benjamin, inventa sunt quadringenta millia educentium gladium, et paratorum ad pugnam.
Judges 20 18 Qui surgentes venerunt in domum Dei, hoc est, in Silo : consulueruntque Deum, atque dixerunt : Quis erit in exercitu nostro princeps certaminis contra filios Benjamin ? Quibus respondit Dominus : Judas sit dux vester.
Judges 20 19 Statimque filii Israël surgentes mane, castrametati sunt juxta Gabaa :
Judges 20 20 et inde procedentes ad pugnam contra Benjamin, urbem oppugnare cœperunt.
Judges 20 21 Egressique filii Benjamin de Gabaa, occiderunt de filiis Israël die illo viginti duo millia virorum.
Judges 20 22 Rursum filii Israël et fortitudine et numero confidentes, in eodem loco, in quo prius certaverant, aciem direxerunt :
Judges 20 23 ita tamen ut prius ascenderent et flerent coram Domino usque ad noctem, consulerentque eum, et dicerent : Debeo ultra procedere ad dimicandum contra filios Benjamin fratres meos, an non ? Quibus ille respondit : Ascendite ad eos, et inite certamen.
Judges 20 24 Cumque filii Israël altera die contra filios Benjamin ad prælium processissent,
Judges 20 25 eruperunt filii Benjamin de portis Gabaa : et occurrentes eis tanta in illos cæde bacchati sunt, ut decem et octo millia virorum educentium gladium prosternerent.
Judges 20 26 Quam ob rem omnes filii Israël venerunt in domum Dei, et sedentes flebant coram Domino : jejunaveruntque die illo usque ad vesperam, et obtulerunt ei holocausta, atque pacificas victimas,
Judges 20 27 et super statu suo interrogaverunt. Eo tempore ibi erat arca fœderis Dei,
Judges 20 28 et Phinees filius Eleazari filii Aaron præpositus domus. Consuluerunt igitur Dominum, atque dixerunt : Exire ultra debemus ad pugnam contra filios Benjamin fratres nostros, an quiescere ? Quibus ait Dominus : Ascendite : cras enim tradam eos in manus vestras.
Judges 20 29 Posueruntque filii Israël insidias per circuitum urbis Gabaa :
Judges 20 30 et tertia vice, sicut semel et bis, contra Benjamin exercitum produxerunt.
Judges 20 31 Sed et filii Benjamin audacter eruperunt de civitate, et fugientes adversarios longius persecuti sunt, ita ut vulnerarent ex eis sicut primo die et secundo, et cæderent per duas semitas vertentes terga, quarum una ferebatur in Bethel et altera in Gabaa, atque prosternerent triginta circiter viros :
Judges 20 32 putaverunt enim solito eos more cedere. Qui fugam arte simulantes inierunt consilium ut abstraherent eos de civitate, et quasi fugientes ad supradictas semitas perducerent.
Judges 20 33 Omnes itaque filii Israël surgentes de sedibus suis, tetenderunt aciem in loco, qui vocatur Baalthamar. Insidiæ quoque, quæ circa urbem erant, paulatim se aperire cœperunt,
Judges 20 34 et ab occidentali urbis parte procedere. Sed et alia decem millia virorum de universo Israël, habitatores urbis ad certamina provocabant. Ingravatumque est bellum contra filios Benjamin : et non intellexerunt quod ex omni parte illis instaret interitus.
Judges 20 35 Percussitque eos Dominus in conspectu filiorum Israël, et interfecerunt ex eis in illo die viginti quinque millia, et centum viros, omnes bellatores et educentes gladium.
Judges 20 36 Filii autem Benjamin cum se interiores esse vidissent, cœperunt fugere. Quod cernentes filii Israël, dederunt eis ad fugiendum locum, ut ad præparatas insidias devenirent, quas juxta urbem posuerant.
Judges 20 37 Qui cum repente de latibulis surrexissent, et Benjamin terga cædentibus daret, ingressi sunt civitatem, et percusserunt eam in ore gladii.
Judges 20 38 Signum autem dederant filii Israël his quos in insidiis collocaverant, ut postquam urbem cepissent, ignem accenderent : ut ascendente in altum fumo, captam urbem demonstrarent.
Judges 20 39 Quod cum cernerent filii Israël in ipso certamine positi (putaverunt enim filii Benjamin eos fugere, et instantius persequebantur, cæsis de exercitu eorum triginta viris)
Judges 20 40 et viderent quasi columnam fumi de civitate conscendere : Benjamin quoque aspiciens retro, cum captam cerneret civitatem, et flammas in sublime ferri :
Judges 20 41 qui prius simulaverant fugam, versa facie fortius resistebant. Quod cum vidissent filii Benjamin, in fugam versi sunt,
Judges 20 42 et ad viam deserti ire cœperunt, illuc quoque eos adversariis persequentibus : sed et hi qui urbem succenderant, occurrerunt eis.
Judges 20 43 Atque ita factum est, ut ex utraque parte ab hostibus cæderentur, nec erat ulla requies morientium. Ceciderunt, atque prostrati sunt ad orientalem plagam urbis Gabaa.
Judges 20 44 Fuerunt autem qui in eodem loco interfecti sunt, decem et octo millia virorum, omnes robustissimi pugnatores.
Judges 20 45 Quod cum vidissent qui remanserant de Benjamin, fugerunt in solitudinem : et pergebant ad petram, cujus vocabulum est Remmon. In illa quoque fuga palantes, et in diversa tendentes, occiderunt quinque millia virorum. Et cum ultra tenderent, persecuti sunt eos, et interfecerunt etiam alia duo millia.
Judges 20 46 Et sic factum est, ut omnes qui ceciderant de Benjamin in diversis locis, essent viginti quinque millia pugnatores ad bella promptissimi.
Judges 20 47 Remanserunt itaque de omni numero Benjamin, qui evadere, et fugere in solitudinem potuerunt, sexcenti viri : sederuntque in petra Remmon mensibus quatuor.
Judges 20 48 Regressi autem filii Israël, omnes reliquias civitatis a viris usque ad jumenta gladio percusserunt, cunctasque urbes et viculos Benjamin vorax flamma consumpsit.
Judges 21 1 Juraverunt quoque filii Israël in Maspha, et dixerunt : Nullus nostrum dabit filiis Benjamin de filiabus suis uxorem.
Judges 21 2 Veneruntque omnes ad domum Dei in Silo, et in conspectu ejus sedentes usque ad vesperam, levaverunt vocem, et magno ululatu cœperunt flere, dicentes :
Judges 21 3 Quare, Domine Deus Israël, factum est hoc malum in populo tuo, ut hodie una tribus auferretur ex nobis ?
Judges 21 4 Altera autem die diluculo consurgentes, exstruxerunt altare : obtuleruntque ibi holocausta, et pacificas victimas, et dixerunt :
Judges 21 5 Quis non ascendit in exercitu Domini de universis tribubus Israël ? grandi enim juramento se constrinxerant, cum essent in Maspha, interfici eos qui defuissent.
Judges 21 6 Ductique pœnitentia filii Israël super fratre suo Benjamin, cœperunt dicere : Ablata est tribus una de Israël :
Judges 21 7 unde uxores accipient ? omnes enim in commune juravimus, non daturus nos his filias nostras.
Judges 21 8 Idcirco dixerunt : Quis est de universis tribubus Israël, qui non ascendit ad Dominum in Maspha ? Et ecce inventi sunt habitatores Jabes Galaad in illo exercitu non fuisse.
Judges 21 9 (Eo quoque tempore cum essent in Silo, nullus ex eis ibi repertus est.)
Judges 21 10 Miserunt itaque decem millia viros robustissimos, et præceperunt eis : Ite, et percutite habitatores Jabes Galaad in ore gladii, tam uxores quam parvulos eorum.
Judges 21 11 Et hoc erit quod observare debebitis : omne generis masculini, et mulieres, quæ cognoverunt viros, interficite ; virgines autem reservate.
Judges 21 12 Inventæque sunt de Jabes Galaad quadringentæ virgines, quæ nescierunt viri thorum : et adduxerunt eas ad castra in Silo, in terram Chanaan.
Judges 21 13 Miseruntque nuntios ad filios Benjamin, qui erant in petra Remmon, et præceperunt eis, ut eos susciperent in pace.
Judges 21 14 Veneruntque filii Benjamin in illo tempore, et datæ sunt eis uxores de filiabus Jabes Galaad : alias autem non repererunt, quas simili modo traderent.
Judges 21 15 Universusque Israël valde doluit, et egit pœnitentiam super interfectione unius tribus ex Israël.
Judges 21 16 Dixeruntque majores natu : Quid faciemus reliquis, qui non acceperunt uxores ? omnes in Benjamin feminæ conciderunt,
Judges 21 17 et magna nobis cura, ingentique studio providendum est, ne una tribus deleatur ex Israël.
Judges 21 18 Filias enim nostras eis dare non possumus, constricti juramento et maledictione, qua diximus : Maledictus qui dederit de filiabus suis uxorem Benjamin.
Judges 21 19 Ceperuntque consilium, atque dixerunt : Ecce solemnitas Domini est in Silo anniversaria, quæ sita est ad septentrionem urbis Bethel, et ad orientalem plagam viæ, quæ de Bethel tendit ad Sichimam, et ad meridiem oppidi Lebona.
Judges 21 20 Præceperuntque filiis Benjamin, atque dixerunt : Ite, ad latitate in vineis.
Judges 21 21 Cumque videritis filias Silo ad ducendos choros ex more procedere, exite repente de vineis, et rapite ex eis singuli uxores singulas, et pergite in terram Benjamin.
Judges 21 22 Cumque venerint patres earum, ac fratres, et adversum vos queri cœperint, atque jurgari, dicemus eis : Miseremini eorum : non enim rapuerunt eas jure bellantium atque victorum : sed rogantibus ut acciperent, non dedistis, et a vestra parte peccatum est.
Judges 21 23 Feceruntque filii Benjamin ut sibi fuerat imperatum : et juxta numerum suum, rapuerunt sibi de his quæ ducebant choros, uxores singulas : abieruntque in possessionem suam ædificantes urbes, et habitantes in eis.
Judges 21 24 Filii quoque Israël reversi sunt per tribus et familias in tabernacula sua. In diebus illis non erat rex in Israël : sed unusquisque quod sibi rectum videbatur, hoc faciebat.
Ruth 1 1 In diebus unius judicis, quando judices præerant, facta est fames in terra. Abiitque homo de Bethlehem Juda, ut peregrinaretur in regione Moabitide cum uxore sua ac duobus liberis.
Ruth 1 2 Ipse vocabatur Elimelech, et uxor ejus Noëmi : et duo filii, alter Mahalon, et alter Chelion, Ephrathæi de Bethlehem Juda. Ingressique regionem Moabitidem, morabantur ibi.
Ruth 1 3 Et mortuus est Elimelech maritus Noëmi : remansitque ipsa cum filiis.
Ruth 1 4 Qui acceperunt uxores Moabitidas, quarum una vocabatur Orpha, altera vero Ruth. Manseruntque ibi decem annis,
Ruth 1 5 et ambo mortui sunt, Mahalon videlicet et Chelion : remansitque mulier orbata duobus liberis ac marito.
Ruth 1 6 Et surrexit ut in patriam pergeret cum utraque nuru sua de regione Moabitide : audierat enim quod respexisset Dominus populum suum, et dedisset eis escas.
Ruth 1 7 Egressa est itaque de loco peregrinationis suæ, cum utraque nuru : et jam in via revertendi posita in terram Juda,
Ruth 1 8 dixit ad eas : Ite in domum matris vestræ : faciat vobiscum Dominus misericordiam, sicut fecistis cum mortuis et mecum.
Ruth 1 9 Det vobis invenire requiem in domibus virorum quos sortituræ estis. Et osculata est eas. Quæ elevata voce flere cœperunt,
Ruth 1 10 et dicere : Tecum pergemus ad populum tuum.
Ruth 1 11 Quibus illa respondit : Revertimini, filiæ meæ, cur venitis mecum ? num ultra habeo filios in utero meo, ut viros ex me sperare possitis ?
Ruth 1 12 Revertimini, filiæ meæ, et abite : jam enim senectute confecta sum, nec apta vinculo conjugali : etiamsi possem hac nocte concipere, et parere filios,
Ruth 1 13 si eos expectare velitis donec crescant, et annos pubertatis impleant, ante eritis vetulæ quam nubatis. Nolite, quæso, filiæ meæ : quia vestra angustia magis me premit, et egressa est manus Domini contra me.
Ruth 1 14 Elevata igitur voce, rursum flere cœperunt : Orpha osculata est socrum, ac reversa est : Ruth adhæsit socrui suæ :
Ruth 1 15 cui dixit Noëmi : En reversa est cognata tua ad populum suum, et ad deos suos, vade cum ea.
Ruth 1 16 Quæ respondit : Ne adverseris mihi ut relinquam te et abeam : quocumque enim perrexeris, pergam, et ubi morata fueris, et ego pariter morabor. Populus tuus populus meus, et Deus tuus Deus meus.
Ruth 1 17 Quæ te terra morientem susceperit, in ea moriar : ibique locum accipiam sepulturæ. Hæc mihi faciat Dominus, et hæc addat, si non sola mors me et te separaverit.
Ruth 1 18 Videns ergo Noëmi quod obstinato animo Ruth decrevisset secum pergere, adversari noluit, nec ad suos ultra reditum persuadere :
Ruth 1 19 profectæque sunt simul, et venerunt in Bethlehem. Quibus urbem ingressis, velox apud cunctos fama percrebruit : dicebantque mulieres : Hæc est illa Noëmi.
Ruth 1 20 Quibus ait : Ne vocetis me Noëmi (id est, pulchram), sed vocate me Mara (id est, amaram), quia amaritudine valde replevit me Omnipotens.
Ruth 1 21 Egressa sum plena, et vacuam reduxit me Dominus. Cur ergo vocatis me Noëmi, quam Dominus humiliavit, et afflixit Omnipotens ?
Ruth 1 22 Venit ergo Noëmi cum Ruth Moabitide nuru sua, de terra peregrinationis suæ : ac reversa est in Bethlehem, quando primum hordea metebantur.
Ruth 2 1 Erat autem viro Elimelech consanguineus, homo potens, et magnarum opum, nomine Booz.
Ruth 2 2 Dixitque Ruth Moabitis ad socrum suam : Si jubes, vadam in agrum, et colligam spicas quæ fugerint manus metentium, ubicumque clementis in me patrisfamilias reperero gratiam. Cui illa respondit : Vade, filia mea.
Ruth 2 3 Abiit itaque et colligebat spicas post terga metentium. Accidit autem ut ager ille haberet dominum nomine Booz, qui erat de cognatione Elimelech.
Ruth 2 4 Et ecce, ipse veniebat de Bethlehem, dixitque messoribus : Dominus vobiscum. Qui responderunt ei : Benedicat tibi Dominus.
Ruth 2 5 Dixitque Booz juveni, qui messoribus præerat : Cujus est hæc puella ?
Ruth 2 6 Cui respondit : Hæc est Moabitis, quæ venit cum Noëmi, de regione Moabitide,
Ruth 2 7 et rogavit ut spicas colligeret remanentes, sequens messorum vestigia : et de mane usque nunc stat in agro, et ne ad momentum quidem domum reversa est.
Ruth 2 8 Et ait Booz ad Ruth : Audi, filia, ne vadas in alterum agrum ad colligendum, nec recedas ab hoc loco : sed jungere puellis meis,
Ruth 2 9 et ubi messuerint, sequere. Mandavi enim pueris meis, ut nemo molestus sit tibi : sed etiam si sitieris, vade ad sarcinulas, et bibe aquas, de quibus et pueri bibunt.
Ruth 2 10 Quæ cadens in faciem suam et adorans super terram, dixit ad eum : Unde mihi hoc, ut invenirem gratiam ante oculos tuos, et nosse me dignareris peregrinam mulierem ?
Ruth 2 11 Cui ille respondit : Nuntiata sunt mihi omnia, quæ feceris socrui tuæ post mortem viri tui : et quod reliqueris parentes tuos, et terram in qua nata es, et veneris ad populum, quem antea nesciebas.
Ruth 2 12 Reddat tibi Dominus pro opere tuo, et plenam mercedem recipias a Domino Deo Israël, ad quem venisti, et sub cujus confugisti alas.
Ruth 2 13 Quæ ait : Inveni gratiam apud oculos tuos, domine mi, qui consolatus es me, et locutus es ad cor ancillæ tuæ, quæ non sum similis unius puellarum tuarum.
Ruth 2 14 Dixitque ad eam Booz : Quando hora vescendi fuerit, veni huc, et comede panem, et intinge buccellam tuam in aceto. Sedit itaque ad messorum latus, et congessit polentam sibi, comeditque et saturata est, et tulit reliquias.
Ruth 2 15 Atque inde surrexit, ut spicas ex more colligeret. Præcepit autem Booz pueris suis, dicens : Etiamsi vobiscum metere voluerit, ne prohibeatis eam :
Ruth 2 16 et de vestris quoque manipulis projicite de industria, et remanere permittite, ut absque rubore colligat, et colligentem nemo corripiat.
Ruth 2 17 Collegit ergo in agro usque ad vesperam : et quæ collegerat virga cædens et excutiens, invenit hordei quasi ephi mensuram, id est, tres modios.
Ruth 2 18 Quos portans reversa est in civitatem, et ostendit socrui suæ : insuper protulit, et dedit ei de reliquias cibi sui, quo saturata fuerat.
Ruth 2 19 Dixitque ei socrus sua : Ubi hodie collegisti, et ubi fecisti opus ? sit benedictus qui misertus est tui. Indicavitque ei apud quem fuisset operata : et nomen dixit viri, quod Booz vocaretur.
Ruth 2 20 Cui respondit Noëmi : Benedictus sit a Domino : quoniam eamdem gratiam, quam præbuerat vivis, servavit et mortuis. Rursumque ait : Propinquus noster est homo.
Ruth 2 21 Et ait Ruth : Hoc quoque, inquit, præcepit mihi, ut tamdiu messoribus ejus jungerer, donec omnes segetes meterentur.
Ruth 2 22 Cui dixit socrus : Melius est, filia mea, ut cum puellis ejus exeas ad metendum, ne in alieno agro quispiam resistat tibi.
Ruth 2 23 Juncta est itaque puellis Booz : et tamdiu cum eis messuit, donec hordea et triticum in horreis conderentur.
Ruth 3 1 Postquam autem reversa est ad socrum suam, audivit ab ea : Filia mea, quæram tibi requiem, et providebo ut bene sit tibi.
Ruth 3 2 Booz iste, cujus puellis in agro juncta es, propinquus noster est, et hac nocte aream hordei ventilat.
Ruth 3 3 Lavare igitur, et undere, et induere cultioribus vestimentis, et descende in aream : non te videat homo, donec esum potumque finierit.
Ruth 3 4 Quando autem ierit ad dormiendum, nota locum in quo dormiat : veniesque et discooperies pallium, quo operitur a parte pedum, et projicies te, et ibi jacebis : ipse autem dicet quid agere debeas.
Ruth 3 5 Quæ respondit : Quidquid præceperis, faciam.
Ruth 3 6 Descenditque in aream, et fecit omnia quæ sibi imperaverat socrus.
Ruth 3 7 Cumque comedisset Booz, et bibisset, et factus esset hilarior, issetque ad dormiendum juxta acervum manipulorum, venit abscondite, et discooperto pallio, a pedibus ejus se projecit.
Ruth 3 8 Et ecce, nocte jam media expavit homo, et conturbatus est : viditque mulierem jacentem ad pedes suos,
Ruth 3 9 et ait illi : Quæ es ? Illaque respondit : Ego sum Ruth ancilla tua : expande pallium tuum super famulam tuam, quia propinquus es.
Ruth 3 10 Et ille : Benedicta, inquit, es a Domino filia, et priorem misericordiam posteriore superasti : quia non est secuta juvenes, pauperes sive divites.
Ruth 3 11 Noli ergo metuere, sed quidquid dixeris mihi, faciam tibi. Scit enim omnis populus, qui habitat intra portas urbis meæ, mulierem te esse virtutis.
Ruth 3 12 Nec abnuo me propinquum, sed est alius me propinquior.
Ruth 3 13 Quiesce hac nocte : et facto mane, si te voluerit propinquitatis jure retinere, bene res acta est : sin autem ille noluerit, ego te absque ulla dubitatione suscipiam, vivit Dominus. Dormi usque mane.
Ruth 3 14 Dormivit itaque ad pedes ejus, usque ad noctis abscessum. Surrexit itaque antequam homines se cognoscerent mutuo, et dixit Booz : Cave ne quis noverit quod huc veneris.
Ruth 3 15 Et rursum : Expande, inquit, pallium tuum, quo operiris, et tene utraque manu. Qua extendente, et tenente, mensus est sex modios hordei, et posuit super eam. Quæ portans ingressa est civitatem,
Ruth 3 16 et venit ad socrum suam. Quæ dixit ei : Quid egisti, filia ? Narravitque ei omnia, quæ sibi fecisset homo.
Ruth 3 17 Et ait : Ecce sex modios hordei dedit mihi, et ait : Nolo vacuam te reverti ad socrum tuam.
Ruth 3 18 Dixitque Noëmi : Expecta, filia, donec videamus quem res exitum habeat : neque enim cessabit homo, nisi compleverit quod locutus est.
Ruth 4 1 Ascendit ergo Booz ad portam, et sedit ibi. Cumque vidisset propinquum præterire, de quo prius sermo habitus est, dixit ad eum : Declina paulisper, et sede hic : vocans eum nomine suo. Qui divertit, et sedit.
Ruth 4 2 Tollens autem Booz decem viros de senioribus civitatis, dixit ad eos : Sedete hic.
Ruth 4 3 Quibus sedentibus, locutus est ad propinquum : Partem agri fratris nostri Elimelech vendet Noëmi, quæ reversa est de regione Moabitide :
Ruth 4 4 quod audire te volui, et tibi dicere coram cunctis sedentibus, et majoribus natu de populo meo. Si vis possidere jure propinquitatis, eme, et posside : sin autem displicet tibi, hoc ipsum indica mihi, ut sciam quid facere debeam : nullus enim est propinquus, excepto te, qui prior es : et me, qui secundus sum. At ille respondit : Ego agrum emam.
Ruth 4 5 Cui dixit Booz : Quando emeris agrum de manu mulieris, Ruth quoque Moabitidem, quæ uxor defuncti fuit, debes accipere : ut suscites nomen propinqui tui in hæreditate sua.
Ruth 4 6 Qui respondit : Cedo juri propinquitatis : neque enim posteritatem familiæ meæ delere debeo : tu meo utere privilegio, quo me libenter carere profiteor.
Ruth 4 7 Hic autem erat mos antiquitus in Israël inter propinquos, ut siquando alter alteri suo juri cedebat, ut esset firma concessio, solvebat homo calceamentum suum, et dabat proximo suo : hoc erat testmonium cessionis in Israël.
Ruth 4 8 Dixit ergo propinquo suo Booz : Tolle calceamentum tuum. Quod statim solvit de pede suo.
Ruth 4 9 At ille majoribus natu, et universo populo : Testes vos, inquit, estis hodie, quod possederim omnis quæ fuerunt Elimelech, et Chelion, et Mahalon, tradente Noëmi :
Ruth 4 10 et Ruth Moabitidem, uxorem Mahalon, in conjugium sumpserim, ut suscitem nomen defuncti in hæreditate sua, ne vocabulum ejus de familia sua ac fratribus et populo deleatur. Vos, inquam, hujus rei testes estis.
Ruth 4 11 Respondit omnis populus, qui erat in porta, et majores natu : Nos testes sumus : faciat Dominus hanc mulierem, quæ ingreditur domum tuam, sicut Rachel et Liam, quæ ædificaverunt domum Israël : ut sit exemplum virtutis in Ephratha, et habeat celebre nomen in Bethlehem :
Ruth 4 12 fiatque domus tua, sicut domus Phares, quem Thamar peperit Judæ, de semine quod tibi dederit Dominus ex hac puella.
Ruth 4 13 Tulit itaque Booz Ruth, et accepit uxorem : ingressusque est ad eam, et dedit illi Dominus ut conciperet, et pareret filium.
Ruth 4 14 Dixeruntque mulieres ad Noëmi : Benedictus Dominus, qui non est passus ut deficeret successor familiæ tuæ, et vocaretur nomen ejus in Israël.
Ruth 4 15 Et habeas qui consoletur animam tuam, et enutriat senectutem : de nuru enim tua natus est, quæ te diligit : et multo tibi melior est, quam si septem haberes filios.
Ruth 4 16 Susceptumque Noëmi puerum posuit in sinu suo, et nutricis ac gerulæ fungebatur officio.
Ruth 4 17 Vicinæ autem mulieris congratulantes ei, et dicentes : Natus est filius Noëmi : vocaverunt nomen ejus Obed : hic est pater Isai, patris David.
Ruth 4 18 Hæ sunt generationes Phares : Phares genuit Esron,
Ruth 4 19 Esron genuit Aram, Aram genuit Aminadab,
Ruth 4 20 Aminadab genuit Nahasson, Nahasson genuit Salmon,
Ruth 4 21 Salmon genuit Booz, Booz genuit Obed,
Ruth 4 22 Obed genuit Isai, Isai genuit David.
1 Samuel 1 1 Fuit vir unus de Ramathaimsophim, de monte Ephraim, et nomen ejus Elcana, filius Jeroham, filii Eliu, filii Thohu, filii Suph, Ephrathæus :
1 Samuel 1 2 et habuit duas uxores, nomen uni Anna, et nomen secundæ Phenenna. Fueruntque Phenennæ filii : Annæ autem non erant liberi.
1 Samuel 1 3 Et ascendebat vir ille de civitate sua statutis diebus, ut adoraret et sacrificaret Domino exercituum in Silo. Erant autem ibi duo filii Heli, Ophni et Phinees, sacerdotes Domini.
1 Samuel 1 4 Venit ergo dies, et immolavit Elcana, deditque Phenennæ uxori suæ, et cunctis filiis ejus, et filiabus partes :
1 Samuel 1 5 Annæ autem dedit partem unam tristis, quia Annam diligebat. Dominus autem concluserat vulvam ejus.
1 Samuel 1 6 Affligebat quoque eam æmula ejus, et vehementer angebat, in tantum ut exprobraret quod Dominus conclusisset vulvam ejus :
1 Samuel 1 7 sicque faciebat per singulos annos : cum redeunte tempore ascenderent ad templum Domini : et sic provocabat eam ; porro illa flebat, et non capiebat cibum.
1 Samuel 1 8 Dixit ergo ei Elcana vir suus : Anna, cur fles ? et quare non comedis ? et quam ob rem affligitur cor tuum ? numquid non ego melior tibi sum, quam decem filii ?
1 Samuel 1 9 Surrexit autem Anna postquam comederat et biberat in Silo. Et Heli sacerdote sedente super sellam ante postes templi Domini,
1 Samuel 1 10 cum esset Anna amaro animo, oravit ad Dominum, flens largiter,
1 Samuel 1 11 et votum vovit, dicens : Domine exercituum, si respiciens videris afflictionem famulæ tuæ, et recordatus mei fueris, nec oblitus ancillæ tuæ, dederisque servæ tuæ sexum virilem : dabo eum Domino omnibus diebus vitæ ejus, et novacula non ascendet super caput ejus.
1 Samuel 1 12 Factum est autem, cum illa multiplicaret preces coram Domino, ut Heli observaret os ejus.
1 Samuel 1 13 Porro Anna loquebatur in corde suo, tantumque labia illius movebantur, et vox penitus non audiebatur. Æstimavit ergo eam Heli temulentam,
1 Samuel 1 14 dixitque ei : Usquequo ebria eris ? digere paulisper vinum, quo mades.
1 Samuel 1 15 Respondens Anna : Nequaquam, inquit, domine mi : nam mulier infelix nimis ego sum, vinumque et omne quod inebriare potest, non bibi, sed effudi animam meam in conspectu Domini.
1 Samuel 1 16 Ne reputes ancillam tuam quasi unam de filiabus Belial : quia ex multitudine doloris, et mœroris mei locuta sum usque in præsens.
1 Samuel 1 17 Tunc Heli ait ei : Vade in pace : et Deus Israël det tibi petitionem tuam, quam rogasti eum.
1 Samuel 1 18 Et illa dixit : Utinam inveniat ancilla tua gratiam in oculis tuis. Et abiit mulier in viam suam, et comedit, vultusque illius non sunt amplius in diversa mutati.
1 Samuel 1 19 Et surrexerunt mane, et adoraverunt coram Domino : reversique sunt, et venerunt in domum suam Ramatha. Cognovit autem Elcana Annam uxorem suam : et recordatus est ejus Dominus.
1 Samuel 1 20 Et factum est post circulum dierum, concepit Anna, et peperit filium, vocavitque nomen ejus Samuel : eo quod a Domino postulasset eum.
1 Samuel 1 21 Ascendit autem vir ejus Elcana, et omnis domus ejus, ut immolaret Domino hostiam solemnem, et votum suum,
1 Samuel 1 22 et Anna non ascendit : dixit enim viro suo : Non vadam, donec ablactetur infans, et ducam eum, ut appareat ante conspectum Domini, et maneat ibi jugiter.
1 Samuel 1 23 Et ait ei Elcana vir suus : Fac quod bonum tibi videtur, et mane donec ablactes eum : precorque ut impleat Dominus verbum suum. Mansit ergo mulier, et lactavit filium suum, donec amoveret eum a lacte.
1 Samuel 1 24 Et adduxit eum secum, postquam ablactaverat, in vitulis tribus, et tribus modiis farinæ, et amphora vini, et adduxit eum ad domum Domini in Silo. Puer autem erat adhuc infantulus :
1 Samuel 1 25 et immolaverunt vitulum, et obtulerunt puerum Heli.
1 Samuel 1 26 Et ait Anna : Obsecro mi domine, vivit anima tua domine : ego sum illa mulier, quæ steti coram te hic orans Dominum.
1 Samuel 1 27 Pro puero isto oravi, et dedit mihi Dominus petitionem meam, quam postulavi eum.
1 Samuel 1 28 Idcirco et ego commodavi eum Domino cunctis diebus, quibus fuerit commodatus Domino. Et adoraverunt ibi Dominum. Et oravit Anna, et ait :
1 Samuel 2 1 Exultavit cor meum in Domino, et exaltatum est cornu meum in Deo meo : dilatatum est os meum super inimicos meos : quia lætata sum in salutari tuo.
1 Samuel 2 2 Non est sanctus, ut est Dominus, neque enim est alius extra te, et non est fortis sicut Deus noster.
1 Samuel 2 3 Nolite multiplicare loqui sublimia gloriantes : recedant vetera de ore vestro : quia Deus scientiarum, Dominus est, et ipsi præparantur cogitationes.
1 Samuel 2 4 Arcus fortium superatus est, et infirmi accincti sunt robore.
1 Samuel 2 5 Repleti prius, pro panibus se locaverunt : et famelici saturati sunt, donec sterilis peperit plurimos : et quæ multos habebat filios, infirmata est.
1 Samuel 2 6 Dominus mortificat et vivificat, deducit ad inferos et reducit.
1 Samuel 2 7 Dominus pauperem facit et ditat, humiliat et sublevat.
1 Samuel 2 8 Suscitat de pulvere egenum, et de stercore elevat pauperem : ut sedeat cum principibus, et solium gloriæ teneat. Domini enim sunt cardines terræ, et posuit super eos orbem.
1 Samuel 2 9 Pedes sanctorum suorum servabit, et impii in tenebris conticescent : quia non in fortitudine sua roborabitur vir.
1 Samuel 2 10 Dominum formidabunt adversarii ejus : et super ipsos in cælis tonabit : Dominus judicabit fines terræ, et dabit imperium regi suo, et sublimabit cornu Christi sui.
1 Samuel 2 11 Et abiit Elcana Ramatha, in domum suam : puer autem erat minister in conspectu Domini ante faciem Heli sacerdotis.
1 Samuel 2 12 Porro filii Heli, filii Belial, nescientes Dominum,
1 Samuel 2 13 neque officium sacerdotum ad populum : sed quicumque immolasset victimam, veniebat puer sacerdotis, dum coquerentur carnes, et habebat fuscinulam tridentem in manu sua,
1 Samuel 2 14 et mittebat eam in lebetem, vel in caldariam, aut in ollam, sive in cacabum : et omne quod levabat fuscinula, tollebat sacerdos sibi : sic faciebant universo Israëli venientium in Silo.
1 Samuel 2 15 Etiam antequam adolerent adipem, veniebat puer sacerdotis, et dicebat immolanti : Da mihi carnem, ut coquam sacerdoti : non enim accipiam a te carnem coctam, sed crudam.
1 Samuel 2 16 Dicebatque illi immolans : Incendatur primum juxta morem hodie adeps, et tolle tibi quantumcumque desiderat anima tua. Qui respondens aiebat ei : Nequaquam : nunc enim dabis, alioquin tollam vi.
1 Samuel 2 17 Erat ergo peccatum puerorum grande nimis coram Domino : quia retrahebant homines a sacrificio Domini.
1 Samuel 2 18 Samuel autem ministrabat ante faciem Domini, puer, accinctus ephod lineo.
1 Samuel 2 19 Et tunicam parvam faciebat ei mater sua, quam afferebat statutis diebus, ascendens cum viro suo, ut immolaret hostiam solemnem.
1 Samuel 2 20 Et benedixit Heli Elcanæ et uxori ejus : dixitque ei : Reddat tibi Dominus semen de muliere hac, pro fœnore quod commodasti Domino. Et abierunt in locum suum.
1 Samuel 2 21 Visitavit ergo Dominus Annam, et concepit, et peperit tres filios, et duas filias : et magnificatus est puer Samuel apud Dominum.
1 Samuel 2 22 Heli autem erat senex valde, et audivit omnia quæ faciebant filii sui universo Israëli : et quomodo dormiebant cum mulieribus quæ observabant ad ostium tabernaculi :
1 Samuel 2 23 et dixit eis : Quare facitis res hujuscemodi, quas ego audio, res pessimas, ab omni populo ?
1 Samuel 2 24 Nolite, filii mei : non enim est bona fama, quam ego audio, ut transgredi faciatis populum Domini.
1 Samuel 2 25 Si peccaverit vir in virum, placari ei potest Deus : si autem in Dominum peccaverit vir, quis orabit pro eo ? Et non audierunt vocem patris sui : quia voluit Dominus occidere eos.
1 Samuel 2 26 Puer autem Samuel proficiebat, atque crescebat, et placebat tam Domino quam hominibus.
1 Samuel 2 27 Venit autem vir Dei ad Heli, et ait ad eum : Hæc dicit Dominus : Numquid non aperte revelatus sum domui patris tui, cum essent in Ægypto in domo Pharaonis ?
1 Samuel 2 28 Et elegi eum ex omnibus tribubus Israël mihi in sacerdotem, ut ascenderet ad altare meum, et adoleret mihi incensum, et portaret ephod coram me : et dedi domui patris tui omnia de sacrificiis filiorum Israël.
1 Samuel 2 29 Quare calce abjecistis victimam meam, et munera mea quæ præcepi ut offerentur in templo : et magis honorasti filios tuos quam me, ut comederetis primitias omnis sacrificii Israël populi mei ?
1 Samuel 2 30 Propterea ait Dominus Deus Israël : Loquens locutus sum, ut domus tua, et domus patris tui, ministraret in conspectu meo, usque in sempiternum. Nunc autem dicit Dominus : Absit hoc a me : sed quicumque glorificaverit me, glorificabo eum : qui autem contemnunt me, erunt ignobiles.
1 Samuel 2 31 Ecce dies veniunt : et præcidam brachium tuum, et brachium domus patris tui, ut non sit senex in domo tua.
1 Samuel 2 32 Et videbis æmulum tuum in templo, in universis prosperis Israël : et non erit senex in domo tua omnibus diebus.
1 Samuel 2 33 Verumtamen non auferam penitus virum ex te ab altari meo : sed ut deficiant oculi tui, et tabescat anima tua : et pars magna domus tuæ morietur cum ad virilem ætatem venerit.
1 Samuel 2 34 Hoc autem erit tibi signum, quod venturum est duobus filiis tuis, Ophni et Phinees : in die uno morientur ambo.
1 Samuel 2 35 Et suscitabo mihi sacerdotem fidelem, qui juxta cor meum et animam meam faciet : et ædificabo ei domum fidelem, et ambulabit coram Christo meo cunctis diebus.
1 Samuel 2 36 Futurum est autem, ut quicumque remanserit in domo tua, veniat ut oretur pro eo, et offerat nummum argenteum, et tortam panis, dicatque : Dimitte me, obsecro, ad unam partem sacerdotalem, ut comedam buccellam panis.
1 Samuel 3 1 Puer autem Samuel ministrabat Domino coram Heli, et sermo Domini erat pretiosus in diebus illis, non erat visio manifesta.
1 Samuel 3 2 Factum est ergo in die quadam, Heli jacebat in loco suo, et oculi ejus caligaverant, nec poterat videre :
1 Samuel 3 3 lucerna Dei antequam extingueretur, Samuel dormiebat in templo Domini, ubi erat arca Dei.
1 Samuel 3 4 Et vocavit Dominus Samuel. Qui respondens, ait : Ecce ego.
1 Samuel 3 5 Et cucurrit ad Heli, et dixit : Ecce ego : vocasti enim me. Qui dixit : Non vocavi : revertere, et dormi. Et abiit, et dormivit.
1 Samuel 3 6 Et adjecit Dominus rursum vocare Samuelem. Consurgensque Samuel, abiit ad Heli, et dixit : Ecce ego : quia vocasti me. Qui respondit : Non vocavi te, fili mi : revertere et dormi.
1 Samuel 3 7 Porro Samuel necdum sciebat Dominum, neque revelatus fuerat ei sermo Domini.
1 Samuel 3 8 Et adjecit Dominus, et vocavit adhuc Samuelem tertio. Qui consurgens abiit ad Heli,
1 Samuel 3 9 et ait : Ecce ego : quia vocasti me. Intellexit ergo Heli quia Dominus vocaret puerum : et ait ad Samuelem : Vade, et dormi : et si deinceps vocaverit te, dices : Loquere, Domine, quia audit servus tuus. Abiit ergo Samuel, et dormivit in loco suo.
1 Samuel 3 10 Et venit Dominus, et stetit : et vocavit, sicut vocaverat secundo : Samuel, Samuel. Et ait Samuel : Loquere, Domine, quia audit servus tuus.
1 Samuel 3 11 Et dixit Dominus ad Samuelem : Ecce ego facio verbum in Israël : quod quicumque audierit, tinnient ambæ aures ejus.
1 Samuel 3 12 In die illa suscitabo adversum Heli omnia quæ locutus sum super domum ejus : incipiam, et complebo.
1 Samuel 3 13 Prædixi enim ei quod judicaturus essem domum ejus in æternum, propter iniquitatem, eo quod noverat indigne agere filios suos, et non corripuerit eos.
1 Samuel 3 14 Idcirco juravi domui Heli quod non expietur iniquitas domus ejus victimis et muneribus usque in æternum.
1 Samuel 3 15 Dormivit autem Samuel usque mane, aperuitque ostia domus Domini. Et Samuel timebat indicare visionem Heli.
1 Samuel 3 16 Vocavit ergo Heli Samuelem, et dixit : Samuel fili mi ? Qui respondens ait : Præsto sum.
1 Samuel 3 17 Et interrogavit eum : Quis est sermo, quem locutus est Dominus ad te ? oro te ne celaveris me : hæc faciat tibi Deus, et hæc addat, si absconderis a me sermonem ex omnibus verbis, quæ dicta sunt tibi.
1 Samuel 3 18 Indicavit itaque ei Samuel universos sermones, et non abscondit ab eo. Et ille respondit : Dominus est : quod bonum est in oculis suis faciat.
1 Samuel 3 19 Crevit autem Samuel, et Dominus erat cum eo, et non cecidit ex omnibus verbis ejus in terram.
1 Samuel 3 20 Et cognovit universus Israël, a Dan usque Bersabee, quod fidelis Samuel propheta esset Domini.
1 Samuel 3 21 Et addidit Dominus ut appareret in Silo, quoniam revelatus fuerat Dominus Samueli in Silo, juxta verbum Domini. Et evenit sermo Samuelis universo Israëli.
1 Samuel 4 1 Et factum est in diebus illis, convenerunt Philisthiim in pugnam : et egressus est Israël obviam Philisthiim in prælium, et castrametatus est juxta lapidem Adjutorii. Porro Philisthiim venerunt in Aphec,
1 Samuel 4 2 et instruxerunt aciem contra Israël. Inito autem certamine, terga vertit Israël Philisthæis : et cæsa sunt in illo certamine passim per agros, quasi quatuor millia virorum.
1 Samuel 4 3 Et reversus est populus ad castra : dixeruntque majores natu de Israël : Quare percussit nos Dominus hodie coram Philisthiim ? Afferamus ad nos de Silo arcam fœderis Domini, et veniat in medium nostri, ut salvet nos de manu inimicorum nostrorum.
1 Samuel 4 4 Misit ergo populus in Silo, et tulerunt inde arcam fœderis Domini exercituum sedentis super cherubim : erantque duo filii Heli cum arca fœderis Dei, Ophni et Phinees.
1 Samuel 4 5 Cumque venisset arca fœderis Domini in castra, vociferatus est omnis Israël clamore grandi, et personuit terra.
1 Samuel 4 6 Et audierunt Philisthiim vocem clamoris, dixeruntque : Quænam est hæc vox clamoris magni in castris Hebræorum ? Et cognoverunt quod arca Domini venisset in castra.
1 Samuel 4 7 Timueruntque Philisthiim, dicentes : Venit Deus in castra. Et ingemuerunt, dicentes :
1 Samuel 4 8 Væ nobis : non enim fuit tanta exultatio heri et nudiustertius : væ nobis. Quis nos salvabit de manu deorum sublimium istorum ? hi sunt dii, qui percusserunt Ægyptum omni plaga in deserto.
1 Samuel 4 9 Confortamini, et estote viri, Philisthiim : ne serviatis Hebræis, sicut et illi servierunt vobis : confortamini, et bellate.
1 Samuel 4 10 Pugnaverunt ergo Philisthiim, et cæsus est Israël, et fugit unusquisque in tabernaculum suum : et facta est plaga magna nimis : et ceciderunt de Israël triginta millia peditum.
1 Samuel 4 11 Et arca Dei capta est : duo quoque filii Heli mortui sunt, Ophni et Phinees.
1 Samuel 4 12 Currens autem vir de Benjamin ex acie, venit in Silo in die illa, scissa veste, et conspersus pulvere caput.
1 Samuel 4 13 Cumque ille venisset, Heli sedebat super sellam contra viam spectans. Erat enim cor ejus pavens pro arca Dei. Vir autem ille postquam ingressus est, nuntiavit urbi : et ululavit omnis civitas.
1 Samuel 4 14 Et audivit Heli sonitum clamoris, dixitque : Quis est hic sonitus tumultus hujus ? At ille festinavit, et venit, et nuntiavit Heli.
1 Samuel 4 15 Heli autem erat nonaginta et octo annorum, et oculi ejus caligaverant, et videre non poterat.
1 Samuel 4 16 Et dixit ad Heli : Ego sum qui veni de prælio, et ego qui de acie fugi hodie. Cui ille ait : Quid actum est, fili mi ?
1 Samuel 4 17 Respondens autem ille, qui nuntiabat : Fugit, inquit, Israël coram Philisthiim, et ruina magna facta est in populo : insuper et duo filii tui mortui sunt, Ophni et Phinees : et arca Dei capta est.
1 Samuel 4 18 Cumque ille nominasset arcam Dei, cecidit de sella retrorsum juxta ostium, et fractis cervicibus mortuus est. Senex enim erat vir et grandævus : et ipse judicavit Israël quadraginta annis.
1 Samuel 4 19 Nurus autem ejus, uxor Phinees, prægnans erat, vicinaque partui : et audito nuntio quod capta esset arca Dei, et mortuus esset socer suus, et vir suus, incurvavit se et peperit : irruerant enim in eam dolores subiti.
1 Samuel 4 20 In ipso autem momento mortis ejus, dixerunt ei quæ stabant circa eam : Ne timeas, quia filium peperisti. Quæ non respondit eis, neque animadvertit.
1 Samuel 4 21 Et vocabit puerum, Ichabod, dicens : Translata est gloria de Israël, quia capta est arca Dei, et pro socero suo et pro viro suo ;
1 Samuel 4 22 et ait : Translata est gloria ab Israël, eo quod capta esset arca Dei.
1 Samuel 5 1 Philisthiim autem tulerunt arcam Dei, et asportaverunt eam a lapide Adjutorii in Azotum.
1 Samuel 5 2 Tuleruntque Philisthiim arcam Dei, et intulerunt eam in templum Dagon, et statuerunt eam juxta Dagon.
1 Samuel 5 3 Cumque surrexissent diluculo Azotii altera die, ecce Dagon jacebat pronus in terra ante arcam Domini : et tulerunt Dagon, et restituerunt eum in locum suum.
1 Samuel 5 4 Rursumque mane die altera consurgentes, invenerunt Dagon jacentem super faciem suam in terra coram arca Domini : caput autem Dagon, et duæ palmæ manuum ejus abscissæ erant super limen :
1 Samuel 5 5 porro Dagon solus truncus remanserat in loco suo. Propter hanc causam non calcant sacerdotes Dagon, et omnes qui ingrediuntur templum ejus, super limen Dagon in Azoto, usque in hodiernum diem.
1 Samuel 5 6 Aggravata est autem manus Domini super Azotios, et demolitus est eos : et percussit in secretiori parte natium Azotum, et fines ejus. Et ebullierunt villæ et agri in medio regionis illius, et nati sunt mures et facta est confusio mortis magnæ in civitate.
1 Samuel 5 7 Videntes autem viri Azotii hujuscemodi plagam, dixerunt : Non maneat arca Dei Israël apud nos : quoniam dura est manus ejus super nos, et super Dagon deum nostrum.
1 Samuel 5 8 Et mittentes congregaverunt omnes satrapas Philisthinorum ad se, et dixerunt : Quid faciemus de arca Dei Israël ? Responderuntque Gethæi : Circumducatur arca Dei Israël. Et circumduxerunt arcam Dei Israël.
1 Samuel 5 9 Illis autem circumducentibus eam, fiebat manus Domini per singulas civitates interfectionis magnæ nimis : et percutiebat viros uniuscujusque urbis, a parvo usque ad majorem, et computrescebant prominentes extales eorum. Inieruntque Gethæi consilium, et fecerunt sibi sedes pelliceas.
1 Samuel 5 10 Miserunt ergo arcam Dei in Accaron. Cumque venisset arca Dei in Accaron, exclamaverunt Accaronitæ, dicentes : Adduxerunt ad nos arcam Dei Israël, ut interficiat nos et populum nostrum.
1 Samuel 5 11 Miserunt itaque et congregaverunt omnes satrapas Philisthinorum : qui dixerunt : Dimittite arcam Dei Israël, et revertatur in locum suum, et non interficiat nos cum populo nostro.
1 Samuel 5 12 Fiebat enim pavor mortis in singulis urbibus, et gravissima valde manus Dei. Viri quoque, qui mortui non fuerant, percutiebantur in secretiori parte natium : et ascendebat ululatus uniuscujusque civitatis in cælum.
1 Samuel 6 1 Fuit ergo arca Domini in regione Philisthinorum septem mensibus.
1 Samuel 6 2 Et vocaverunt Philisthiim sacerdotes et divinos, dicentes : Quid faciemus de arca Domini ? indicate nobis quomodo remittamus eam in locum suum. Qui dixerunt :
1 Samuel 6 3 Si remittitis arcam Dei Israël, nolite dimittere eam vacuam, sed quod debetis, reddite ei pro peccato, et tunc curabimini : et scietis quare non recedat manus ejus a vobis.
1 Samuel 6 4 Qui dixerunt : Quid est quod pro delicto reddere debeamus ei ? Responderuntque illi :
1 Samuel 6 5 Juxta numerum provinciarum Philisthinorum quinque anos aureos facietis, et quinque mures aureos : quia plaga una fuit omnibus vobis, et satrapis vestris. Facietisque similitudines anorum vestrorum, et similitudines murium, qui demoliti sunt terram : et dabitis Deo Israël gloriam : si forte relevet manum suam a vobis, et a diis vestris, et a terra vestra.
1 Samuel 6 6 Quare aggravatis corda vestra, sicut aggravavit Ægyptus et Pharao cor suum ? Nonne postquam percussus est, tunc dimisit eos, et abierunt ?
1 Samuel 6 7 Nunc ergo arripite et facite plaustrum novum unum, et duas vaccas fœtas, quibus non est impositum jugum, jungite in plaustro, et recludite vitulos earum domi.
1 Samuel 6 8 Tolletisque arcam Domini, et ponetis in plaustro, et vasa aurea, quæ exsolvistis ei pro delicto, ponetis in capsellam ad latus ejus : et dimittite eam ut vadat.
1 Samuel 6 9 Et aspicietis : et si quidem per viam finium suorum ascenderit contra Bethsames, ipse fecit nobis hoc malum grande : sin autem, minime : sciemus quia nequaquam manus ejus tetigit nos, sed casu accidit.
1 Samuel 6 10 Fecerunt ergo illi hoc modo : et tollentes duas vaccas, quæ lactabant vitulos, junxerunt ad plaustrum, vitulosque earum concluserunt domi.
1 Samuel 6 11 Et posuerunt arcam Dei super plaustrum, et capsellam, quæ habebat mures aureos et similitudines anorum.
1 Samuel 6 12 Ibant autem in directum vaccæ per viam, quæ ducit Bethsames, et itinere uno gradiebantur, pergentes et mugientes : et non declinabant neque ad dextram neque ad sinistram : sed et satrapæ Philisthiim sequebantur usque ad terminos Bethsames.
1 Samuel 6 13 Porro Bethsamitæ metebant triticum in valle : et elevantes oculos suos, viderunt arcam, et gavisi sunt cum vidissent.
1 Samuel 6 14 Et plaustrum venit in agrum Josue Bethsamitæ, et stetit ibi. Erat autem ibi lapis magnus, et conciderunt ligna plaustri, vaccasque imposuerunt super ea holocaustum Domino.
1 Samuel 6 15 Levitæ autem deposuerunt arcam Dei, et capsellam, quæ erat juxta eam, in qua erant vasa aurea, et posuerunt super lapidem grandem. Viri autem Bethsamitæ obtulerunt holocausta, et immolaverunt victimas in die illa Domino.
1 Samuel 6 16 Et quinque satrapæ Philisthinorum viderunt, et reversi sunt in Accaron in die illa.
1 Samuel 6 17 Hi sunt autem ani aurei, quos reddiderunt Philisthiim pro delicto, Domino : Azotus unum, Gaza unum, Ascalon unum, Geth unum, Accaron unum :
1 Samuel 6 18 et mures aureos secundum numerum urbium Philisthiim, quinque provinciarum, ab urbe murata usque ad villam quæ erat absque muro, et usque ad Abelmagnum, super quem posuerunt arcam Domini, quæ erat usque in illum diem in agro Josue Bethsamitis.
1 Samuel 6 19 Percussit autem de viris Bethsamitibus, eo quod vidissent arcam Domini : et percussit de populo septuaginta viros, et quinquaginta millia plebis. Luxitque populus, eo quod Dominus percussisset plebem plaga magna.
1 Samuel 6 20 Et dixerunt viri Bethsamitæ : Quis poterit stare in conspectu Domini Dei sancti hujus ? et ad quem ascendet a nobis ?
1 Samuel 6 21 Miseruntque nuntios ad habitatores Cariathiarim, dicentes : Reduxerunt Philisthiim arcam Domini, descendite, et reducite eam ad vos.
1 Samuel 7 1 Venerunt ergo viri Cariathiarim, et reduxerunt arcam Domini, et intulerunt eam in domum Abinadab in Gabaa : Eleazarum autem filium ejus sanctificaverunt, ut custodiret arcam Domini.
1 Samuel 7 2 Et factum est, ex qua die mansit arca Domini in Cariathiarim, multiplicati sunt dies (erat quippe jam annus vigesimus) et requievit omnis domus Israël post Dominum.
1 Samuel 7 3 Ait autem Samuel ad universam domum Israël, dicens : Si in toto corde vestro revertimini ad Dominum, auferte deos alienos de medio vestri, Baalim et Astaroth : et præparate corda vestra Domino, et servite ei soli, et eruet vos de manu Philisthiim.
1 Samuel 7 4 Abstulerunt ergo filii Israël Baalim et Astaroth, et servierunt Domino soli.
1 Samuel 7 5 Dixit autem Samuel : Congregate universum Israël in Masphath, ut orem pro vobis Dominum.
1 Samuel 7 6 Et convenerunt in Masphath : hauseruntque aquam, et effuderunt in conspectu Domini, et jejunaverunt in die illa, atque dixerunt ibi : Peccavimus Domino. Judicavitque Samuel filios Israël in Masphath.
1 Samuel 7 7 Et audierunt Philisthiim quod congregati essent filii Israël in Masphath, et ascenderunt satrapæ Philisthinorum ad Israël. Quod cum audissent filii Israël, timuerunt a facie Philisthinorum.
1 Samuel 7 8 Dixeruntque ad Samuelem : Ne cesses pro nobis clamare ad Dominum Deum nostrum, ut salvet nos de manu Philisthinorum.
1 Samuel 7 9 Tulit autem Samuel agnum lactentem unum, et obtulit illum holocaustum integrum Domino : et clamavit Samuel ad Dominum pro Israël, et exaudivit eum Dominus.
1 Samuel 7 10 Factum est autem, cum Samuel offerret holocaustum, Philisthiim iniere prælium contra Israël : intonuit autem Dominus fragore magno in die illa super Philisthiim, et exterruit eos, et cæsi sunt a facie Israël.
1 Samuel 7 11 Egressique viri Israël de Masphath, persecuti sunt Philisthæos, et percusserunt eos usque ad locum qui erat subter Bethchar.
1 Samuel 7 12 Tulit autem Samuel lapidem unum, et posuit eum inter Masphath et inter Sen : et vocavit nomen loci illius, Lapis Adjutorii. Dixitque : Hucusque auxiliatus est nobis Dominus.
1 Samuel 7 13 Et humiliati sunt Philisthiim, nec apposuerunt ultra ut venirent in terminos Israël. Facta est itaque manus Domini super Philisthæos, cunctis diebus Samuelis.
1 Samuel 7 14 Et redditæ sunt urbes, quas tulerant Philisthiim ab Israël, Israëli, ab Accaron usque Geth, et terminos suos : liberavitque Israël de manu Philisthinorum, eratque pax inter Israël et Amorrhæum.
1 Samuel 7 15 Judicabat quoque Samuel Israëlem cunctis diebus vitæ suæ :
1 Samuel 7 16 et ibat per singulos annos circuiens Bethel et Galgala et Masphath, et judicabat Israëlem in supradictis locis.
1 Samuel 7 17 Revertebaturque in Ramatha : ibi enim erat domus ejus, et ibi judicabat Israëlem : ædificavit etiam ibi altare Domino.
1 Samuel 8 1 Factum est autem cum senuisset Samuel, posuit filios suos judices Israël.
1 Samuel 8 2 Fuitque nomen filii ejus primogeniti Joël : et nomen secundi Abia, judicum in Bersabee.
1 Samuel 8 3 Et non ambulaverunt filii illius in viis ejus : sed declinaverunt post avaritiam, acceperuntque munera, et perverterunt judicium.
1 Samuel 8 4 Congregati ergo universi majores natu Israël, venerunt ad Samuelem in Ramatha.
1 Samuel 8 5 Dixeruntque ei : Ecce tu senuisti, et filii tui non ambulant in viis tuis : constitue nobis regem, ut judicet nos, sicut et universæ habent nationes.
1 Samuel 8 6 Displicuit sermo in oculis Samuelis, eo quod dixissent : Da nobis regem, ut judicet nos. Et oravit Samuel ad Dominum.
1 Samuel 8 7 Dixit autem Dominus ad Samuelem : Audi vocem populi in omnibus quæ loquuntur tibi : non enim te abjecerunt, sed me, ne regnem super eos.
1 Samuel 8 8 Juxta omnia opera sua, quæ fecerunt a die qua eduxi eos de Ægypto usque ad diem hanc : sicut dereliquerunt me, et servierunt diis alienis, sic faciunt etiam tibi.
1 Samuel 8 9 Nunc ergo vocem eorum audi : verumtamen contestare eos, et prædic eis jus regis, qui regnaturus est super eos.
1 Samuel 8 10 Dixit itaque Samuel omnia verba Domini ad populum, qui petierat a se regem.
1 Samuel 8 11 Et ait : Hoc erit jus regis, qui imperaturus est vobis : Filios vestros tollet, et ponet in curribus suis, facietque sibi equites et præcursores quadrigarum suarum,
1 Samuel 8 12 et constituet sibi tribunos, et centuriones, et aratores agrorum suorum, et messores segetum, et fabros armorum et curruum suorum.
1 Samuel 8 13 Filias quoque vestras faciet sibi unguentarias, et focarias, et panificas.
1 Samuel 8 14 Agros quoque vestros, et vineas, et oliveta optima tollet, et dabit servis suis.
1 Samuel 8 15 Sed et segetes vestras et vinearum reditus addecimabit, ut det eunuchis et famulis suis.
1 Samuel 8 16 Servos etiam vestros, et ancillas, et juvenes optimos, et asinos auferet, et ponet in opere suo.
1 Samuel 8 17 Greges quoque vestros addecimabit, vosque eritis ei servi.
1 Samuel 8 18 Et clamabitis in die illa a facie regis vestri, quem elegistis vobis : et non exaudiet vos Dominus in die illa, quia petistis vobis regem.
1 Samuel 8 19 Noluit autem populus audire vocem Samuelis, sed dixerunt : Nequaquam : rex enim erit super nos,
1 Samuel 8 20 et erimus nos quoque sicut omnes gentes : et judicabit nos rex noster, et egredietur ante nos, et pugnabit bella nostra pro nobis.
1 Samuel 8 21 Et audivit Samuel omnia verba populi, et locutus est ea in auribus Domini.
1 Samuel 8 22 Dixit autem Dominus ad Samuelem : Audi vocem eorum, et constitue super eos regem. Et ait Samuel ad viros Israël : Vadat unusquisque in civitatem suam.
1 Samuel 9 1 Et erat vir de Benjamin nomine Cis, filius Abiel, filii Seror, filii Bechorath, filii Aphia, filii viri Jemini, fortis robore.
1 Samuel 9 2 Et erat ei filius vocabulo Saul, electus et bonus : et non erat vir de filiis Israël melior illo : ab humero et sursum eminebat super omnem populum.
1 Samuel 9 3 Perierant autem asinæ Cis patris Saul : et dixit Cis ad Saul filium suum : Tolle tecum unum de pueris, et consurgens vade, et quære asinas. Qui cum transissent per montem Ephraim,
1 Samuel 9 4 et per terram Salisa, et non invenissent, transierunt etiam per terram Salim, et non erant : sed et per terram Jemini, et minime repererunt.
1 Samuel 9 5 Cum autem venissent in terram Suph, dixit Saul ad puerum qui erat cum eo : Veni et revertamur, ne forte dimiserit pater meus asinas, et sollicitus sit pro nobis.
1 Samuel 9 6 Qui ait ei : Ecce vir Dei est in civitate hac, vir nobilis : omne quod loquitur, sine ambiguitate venit. Nunc ergo eamus illuc, si forte indicet nobis de via nostra, propter quam venimus.
1 Samuel 9 7 Dixitque Saul ad puerum suum : Ecce ibimus : quid feremus ad virum Dei ? panis defecit in sitarciis nostris : et sportulam non habemus, ut demus homini Dei, nec quidquam aliud.
1 Samuel 9 8 Rursum puer respondit Sauli, et ait : Ecce inventa est in manu mea quarta pars stateris argenti, demus homini Dei, ut indicet nobis viam nostram.
1 Samuel 9 9 (Olim in Israël sic loquebatur unusquisque vadens consulere Deum : Venite, et eamus ad videntem. Qui enim propheta dicitur hodie, vocabatur olim videns.)
1 Samuel 9 10 Et dixit Saul ad puerum suum : Optimus sermo tuus. Veni, eamus. Et ierunt in civitatem, in qua erat vir Dei.
1 Samuel 9 11 Cumque ascenderent clivum civitatis, invenerunt puellas egredientes ad hauriendam aquam, et dixerunt eis : Num hic est videns ?
1 Samuel 9 12 Quæ respondentes, dixerunt illis : Hic est : ecce ante te, festina nunc : hodie enim venit in civitatem, quia sacrificium est hodie populi in excelso.
1 Samuel 9 13 Ingredientes urbem, statim invenietis eum antequam ascendat excelsum ad vescendum, neque enim comesurus est populus donec ille veniat : quia ipse benedicit hostiæ, et deinceps comedunt qui vocati sunt. Nunc ergo conscendite, quia hodie reperietis eum.
1 Samuel 9 14 Et ascenderunt in civitatem. Cumque illi ambularent in medio urbis, apparuit Samuel egrediens obviam eis, ut ascenderet in excelsum.
1 Samuel 9 15 Dominus autem revelaverat auriculam Samuelis ante unam diem quam veniret Saul, dicens :
1 Samuel 9 16 Hac ipsa hora, quæ nunc est, cras mittam virum ad te de terra Benjaminm, et unges eum ducem super populum meum Israël : et salvabit populum meum de manu Philisthinorum : quia respexi populum meum, venit enim clamor eorum ad me.
1 Samuel 9 17 Cumque aspexisset Samuel Saulem, Dominus dixit ei : Ecce vir quem dixeram tibi, iste dominabitur populo meo.
1 Samuel 9 18 Accessit autem Saul ad Samuelem in medio portæ, et ait : Indica, oro, mihi, ubi est domus videntis.
1 Samuel 9 19 Et respondit Samuel Sauli dicens : Ego sum videns : ascende ante me in excelsum, ut comedatis mecum hodie, et dimittam te mane : et omnia quæ sunt in corde tuo indicabo tibi.
1 Samuel 9 20 Et de asinis, quas nudiustertius perdidisti, ne sollicitus sis, quia inventæ sunt. Et cujus erunt optima quæque Israël ? nonne tibi et omni domui patris tui ?
1 Samuel 9 21 Respondens autem Saul, ait : Numquid non filius Jemini ego sum de minima tribu Israël, et cognatio mea novissima inter omnes familias de tribu Benjamin ? quare ergo locutus est mihi sermonem istum ?
1 Samuel 9 22 Assumens itaque Samuel Saulem, et puerum ejus, introduxit eos in triclinium, et dedit eis locum in capite eorum qui fuerant invitati : erant enim quasi triginta viri.
1 Samuel 9 23 Dixitque Samuel coco : Da partem quam dedi tibi, et præcepi ut reponeres seorsum apud te.
1 Samuel 9 24 Levavit autem cocus armum, et posuit ante Saul. Dixitque Samuel : Ecce quod remansit, pone ante te, et comede : quia de industria servatum est tibi, quando populum vocavi. Et comedit Saul cum Samuele in die illa.
1 Samuel 9 25 Et descenderunt de excelso in oppidum, et locutus est cum Saule in solario : stravitque Saul in solario, et dormivit.
1 Samuel 9 26 Cumque mane surrexissent, et jam elucesceret, vocavit Samuel Saulem in solario, dicens : Surge, et dimittam te. Et surrexit Saul : egressique sunt ambo, ipse videlicet, et Samuel.
1 Samuel 9 27 Cumque descenderent in extrema parte civitatis, Samuel dixit ad Saul : Dic puero ut antecedat nos et transeat : tu autem subsiste paulisper, ut indicem tibi verbum Domini.
1 Samuel 10 1 Tulit autem Samuel lenticulam olei, et effudit super caput ejus, et deosculatus est eum, et ait : Ecce, unxit te Dominus super hæreditatem suam in principem, et liberabis populum suum de manibus inimicorum ejus, qui in circuitu ejus sunt. Et hoc tibi signum, quia unxit te Deus in principem.
1 Samuel 10 2 Cum abieris hodie a me, invenies duos viros juxta sepulchrum Rachel in finibus Benjamin, in meridie, dicentque tibi : Inventæ sunt asinæ, ad quas ieras perquirendas : et intermissis pater tuus asinis, sollicitus est pro vobis, et dicit : Quid faciam de filio meo ?
1 Samuel 10 3 Cumque abieris inde, et ultra transieris, et veneris ad quercum Thabor, invenient te ibi tres viri ascendentes ad Deum in Bethel, unus portans tres hædos, et alius tres tortas panis, et alius portans lagenam vini.
1 Samuel 10 4 Cumque te salutaverint, dabunt tibi duos panes, et accipies de manu eorum.
1 Samuel 10 5 Post hæc venies in collem Dei, ubi est statio Philisthinorum : et cum ingressus fueris ibi urbem, obvium habebis gregem prophetarum descendentium de excelso, et ante eos psalterium et tympanum, et tibiam, et citharam, ipsosque prophetantes.
1 Samuel 10 6 Et insiliet in te Spiritus Domini, et prophetabis cum eis, et mutaberis in virum alium.
1 Samuel 10 7 Quando ergo evenerint signa hæc omnia tibi, fac quæcumque invenerit manus tua, quia Dominus tecum est.
1 Samuel 10 8 Et descendes ante me in Galgala (ego quippe descendam ad te), ut offeras oblationem, et immoles victimas pacificas : septem diebus expectabis, donec veniam ad te, et ostendam tibi quid facias.
1 Samuel 10 9 Itaque cum avertisset humerum suum ut abiret a Samuele, immutavit ei Deus cor aliud, et venerunt omnia signa hæc in die illa.
1 Samuel 10 10 Veneruntque ad prædictum collem, et ecce cuneus prophetarum obvius ei : et insiluit super eum spiritus Domini, et prophetavit in medio eorum.
1 Samuel 10 11 Videntes autem omnes qui noverant eum heri et nudiustertius, quod esset cum prophetis, et prophetaret, dixerunt ad invicem : Quænam res accidit filio Cis ? num et Saul inter prophetas ?
1 Samuel 10 12 Responditque alius ad alterum, dicens : Et quis pater eorum ? Propterea versum est in proverbium : Num et Saul inter prophetas ?
1 Samuel 10 13 Cessavit autem prophetare, et venit ad excelsum.
1 Samuel 10 14 Dixitque patruus Saul ad eum, et ad puerum ejus : Quo abistis ? Qui responderunt : Quærere asinas : quas cum non reperissemus, venimus ad Samuelem.
1 Samuel 10 15 Et dixit ei patruus suus : Indica mihi quid dixerit tibi Samuel.
1 Samuel 10 16 Et ait Saul ad patruum suum : Indicavit nobis quia inventæ essent asinæ. De sermone autem regni non indicavit ei quem locutus fuerat ei Samuel.
1 Samuel 10 17 Et convocavit Samuel populum ad Dominum in Maspha :
1 Samuel 10 18 et ait ad filios Israël : Hæc dicit Dominus Deus Israël : Ego eduxi Israël de Ægypto, et erui vos de manu Ægyptiorum, et de manu omnium regum qui affligebant vos.
1 Samuel 10 19 Vos autem hodie projecistis Deum vestrum, qui solus salvavit vos de universis malis et tribulationibus vestris : et dixistis : Nequaquam : sed regem constitue super nos. Nunc ergo state coram Domino per tribus vestras, et per familias.
1 Samuel 10 20 Et applicuit Samuel omnes tribus Israël, et cecidit sors tribus Benjamin.
1 Samuel 10 21 Et applicuit tribum Benjamin et cognationes ejus, et cecidit cognatio Metri, et pervenit usque ad Saul filium Cis. Quæsierunt ergo eum, et non est inventus.
1 Samuel 10 22 Et consuluerunt post hæc Dominum utrumnam venturus esset illuc. Responditque Dominus : Ecce absconditus est domi.
1 Samuel 10 23 Cucurrerunt itaque et tulerunt eum inde : stetitque in medio populi, et altior fuit universo populo ab humero et sursum.
1 Samuel 10 24 Et ait Samuel ad omnem populum : Certe videtis quem elegit Dominus, quoniam non sit similis illi in omni populo. Et clamavit omnis populus, et ait : Vivat rex.
1 Samuel 10 25 Locutus est autem Samuel ad populum legem regni, et scripsit in libro, et reposuit coram Domino : et dimisit Samuel omnem populum, singulos in domum suam.
1 Samuel 10 26 Sed et Saul abiit in domum suam in Gabaa : et abiit cum eo pars exercitus, quorum tetigerat Deus corda.
1 Samuel 10 27 Filii vero Belial dixerunt : Num salvare nos poterit iste ? Et despexerunt eum, et non attulerunt ei munera : ille vero dissimulabat se audire.
1 Samuel 11 1 Et factum est quasi post mensem, ascendit Naas Ammonites, et pugnare cœpit adversum Jabes Galaad. Dixeruntque omnes viri Jabes ad Naas : Habeto nos fœderatos, et serviemus tibi.
1 Samuel 11 2 Et respondit ad eos Naas Ammonites : In hoc feriam vobiscum fœdus, ut eruam omnium vestrum oculos dextros, ponamque vos opprobrium in universo Israël.
1 Samuel 11 3 Et dixerunt ad eum seniores Jabes : Concede nobis septem dies, ut mittamus nuntios ad universos terminos Israël, et si non fuerit qui defendat nos, egrediemur ad te.
1 Samuel 11 4 Venerunt ergo nuntii in Gabaa Saulis : et locuti sunt verba hæc, audiente populo : et levavit omnis populus vocem suam, et flevit.
1 Samuel 11 5 Et ecce Saul veniebat, sequens boves de agro, et ait : Quid habet populus quod plorat ? Et narraverunt ei verba virorum Jabes.
1 Samuel 11 6 Et insilivit spiritus Domini in Saul, cum audisset verba hæc, et iratus est furor ejus nimis.
1 Samuel 11 7 Et assumens utrumque bovem, concidit in frustra, misitque in omnes terminos Israël per manum nuntiorum, dicens : Quicumque non exierit, et secutus fuerit Saul et Samuel, sic fiet bobus ejus. Invasit ergo timor Domini populum, et egressi sunt quasi vir unus.
1 Samuel 11 8 Et recensuit eos in Bezech : fueruntque filiorum Israël trecenta millia : virorum autem Juda triginta millia.
1 Samuel 11 9 Et dixerunt nuntiis, qui venerant : Sic dicetis viris, qui sunt in Jabes Galaad : Cras erit vobis salus, cum incaluerit sol. Venerunt ergo nuntii, et annuntiaverunt viris Jabes : qui lætati sunt.
1 Samuel 11 10 Et dixerunt : Mane exibimus ad vos : et facietis nobis omne quod placuerit vobis.
1 Samuel 11 11 Et factum est, cum dies crastinus venisset, constituit Saul populum in tres partes : et ingressus est media castra in vigilia matutina, et percussit Ammon usque dum incalesceret dies : reliqui autem dispersi sunt, ita ut non relinquerentur in eis duo pariter.
1 Samuel 11 12 Et ait populus ad Samuelem : Quis est iste qui dixit : Saul num regnabit super nos ? Date viros, et interficiemus eos.
1 Samuel 11 13 Et ait Saul : Non occidetur quisquam in die hac, quia hodie fecit Dominus salutem in Israël.
1 Samuel 11 14 Dixit autem Samuel ad populum : Venite, et eamus in Galgala, et innovemus ibi regnum.
1 Samuel 11 15 Et perrexit omnis populus in Galgala, et fecerunt ibi regem Saul coram Domino in Galgala, et immolaverunt ibi victimas pacificas coram Domino. Et lætatus est ibi Saul, et cuncti viri Israël nimis.
1 Samuel 12 1 Dixit autem Samuel ad universum Israël : Ecce audivi vocem vestram juxta omnia quæ locuti estis ad me, et constitui super vos regem.
1 Samuel 12 2 Et nunc rex graditur ante vos : ego autem senui, et incanui : porro filii mei vobiscum sunt : itaque conversatus coram vobis ab adolescentia mea usque ad hanc diem, ecce præsto sum.
1 Samuel 12 3 Loquimini de me coram Domino, et coram Christo ejus, utrum bovem cujusquam tulerim, aut asinum : si quempiam calumniatus sum, si oppressi aliquem, si de manu cujusquam munus accepi : et contemnam illud hodie, restituamque vobis.
1 Samuel 12 4 Et dixerunt : Non es calumniatus nos, neque oppressisti, neque tulisti de manu alicujus quippiam.
1 Samuel 12 5 Dixitque ad eos : Testis est Dominus adversum vos, et testis Christus ejus in die hac, quia non inveneritis in manu mea quippiam. Et dixerunt : Testis.
1 Samuel 12 6 Et ait Samuel ad populum : Dominus, qui fecit Moysen et Aaron, et eduxit patres nostros de terra Ægypti.
1 Samuel 12 7 Nunc ergo state, ut judicio contendam adversum vos coram Domino de omnibus misericordiis Domini, quas fecit vobiscum, et cum patribus vestris :
1 Samuel 12 8 quomodo Jacob ingressus est in Ægyptum, et clamaverunt patres vestri ad Dominum : et misit Dominus Moysen et Aaron, et eduxit patres vestros de Ægypto : et collocavit eos in loco hoc.
1 Samuel 12 9 Qui obliti sunt Domini Dei sui, et tradidit eos in manu Sisaræ magistri militiæ Hasor, et in manu Philisthinorum, et in manu regis Moab, et pugnaverunt adversum eos.
1 Samuel 12 10 Postea autem clamaverunt ad Dominum, et dixerunt : Peccavimus, quia dereliquimus Dominum, et servivimus Baalim et Astaroth : nunc ergo erue nos de manu inimicorum nostrorum, et serviemus tibi.
1 Samuel 12 11 Et misit Dominus Jerobaal, et Badan, et Jephte, et Samuel, et eruit vos de manu inimicorum vestrorum per circuitum, et habitastis confidenter.
1 Samuel 12 12 Videntes autem quod Naas rex filiorum Ammon venisset adversum vos, dixistis mihi : Nequaquam, sed rex imperabit nobis : cum Dominus Deus vester regnaret in vobis.
1 Samuel 12 13 Nunc ergo præsto est rex vester, quem elegistis et petistis : ecce dedit vobis Dominus regem.
1 Samuel 12 14 Si timueritis Dominum, et servieritis ei, et audieritis vocem ejus, et non exasperaveritis os Domini : eritis et vos, et rex qui imperat vobis, sequentes Dominum Deum vestrum :
1 Samuel 12 15 si autem non audieritis vocem Domini, sed exasperaveritis sermones ejus, erit manus Domini super vos, et super patres vestros.
1 Samuel 12 16 Sed et nunc state, et videte rem istam grandem quam facturus est Dominus in conspectu vestro.
1 Samuel 12 17 Numquid non messis tritici est hodie ? invocabo Dominum, et dabit voces et pluvias : et scietis, et videbitis, quia grande malum feceritis vobis in conspectu Domini, petentes super vos regem.
1 Samuel 12 18 Et clamavit Samuel ad Dominum, et dedit Dominus voces et pluvias in illa die.
1 Samuel 12 19 Et timuit omnis populus nimis Dominum et Samuelem, et dixit universus populus ad Samuelem : Ora pro servis tuis ad Dominum Deum tuum, ut non moriamur : addidimus enim universis peccatis nostris malum, ut peteremus nobis regem.
1 Samuel 12 20 Dixit autem Samuel ad populum : Nolite timere, vos fecistis universum malum hoc : verumtamen nolite recedere a tergo Domini, sed servite Domino in omni corde vestro.
1 Samuel 12 21 Et nolite declinare post vana, quæ non proderunt vobis, neque eruent vos, quia vana sunt.
1 Samuel 12 22 Et non derelinquet Dominus populum suum propter nomen suum magnum : quia juravit Dominus facere vos sibi populum.
1 Samuel 12 23 Absit autem a me hoc peccatum in Dominum, ut cessem orare pro vobis, et docebo vos viam bonam et rectam.
1 Samuel 12 24 Igitur timete Dominum, et servite ei in veritate, et ex toto corde vestro : vidistis enim magnifica quæ in vobis gesserit.
1 Samuel 12 25 Quod si perseveraveritis in malitia : et vos et rex vester pariter peribitis.
1 Samuel 13 1 Filius unius anni erat Saul cum regnare cœpisset, duobus autem annis regnavit super Israël.
1 Samuel 13 2 Et elegit sibi Saul tria millia de Israël : et erant cum Saul duo millia in Machmas, et in monte Bethel : mille autem cum Jonatha in Gabaa Benjamin : porro ceterum populum remisit unumquemque in tabernacula sua.
1 Samuel 13 3 Et percussit Jonathas stationem Philisthinorum, quæ erat in Gabaa. Quod cum audissent Philisthiim, Saul cecinit buccina in omni terra, dicens : Audiant Hebræi.
1 Samuel 13 4 Et universus Israël audivit hujuscemodi famam : Percussit Saul stationem Philisthinorum : et erexit se Israël adversus Philisthiim. Clamavit ergo populus post Saul in Galgala.
1 Samuel 13 5 Et Philisthiim congregati sunt ad præliandum contra Israël, triginta millia curruum, et sex millia equitum, et reliquum vulgus, sicut arena quæ est in littore maris plurima. Et ascendentes castrametati sunt in Machmas ad orientem Bethaven.
1 Samuel 13 6 Quod cum vidissent viri Israël se in arcto positos (afflictus enim erat populus), absconderunt se in speluncis, et in abditis, in petris quoque, et in antris, et in cisternis.
1 Samuel 13 7 Hebræi autem transierunt Jordanem in terram Gad et Galaad. Cumque adhuc esset Saul in Galgala, universus populus perterritus est, qui sequebatur eum.
1 Samuel 13 8 Et expectavit septem diebus juxta placitum Samuelis, et non venit Samuel in Galgala, dilapsusque est populus ab eo.
1 Samuel 13 9 Ait ergo Saul : Afferte mihi holocaustum, et pacifica. Et obtulit holocaustum.
1 Samuel 13 10 Cumque complesset offerens holocaustum, ecce Samuel veniebat : et egressus est Saul obviam ei ut salutaret eum.
1 Samuel 13 11 Locutusque est ad eum Samuel : Quid fecisti ? Respondit Saul : Quia vidi quod populus dilaberetur a me, et tu non veneras juxta placitos dies, porro Philisthiim congregati fuerant in Machmas,
1 Samuel 13 12 dixi : Nunc descendent Philisthiim ad me in Galgala, et faciem Domini non placavi. Necessitate compulsus, obtuli holocaustum.
1 Samuel 13 13 Dixitque Samuel ad Saul : Stulte egisti, nec custodisti mandata Domini Dei tui, quæ præcepit tibi. Quod si non fecisses, jam nunc præparasset Dominus regnum tuum super Israël in sempiternum,
1 Samuel 13 14 sed nequaquam regnum tuum ultra consurget. Quæsivit Dominus sibi virum juxta cor suum : et præcepit ei Dominus ut esset dux super populum suum, eo quod non servaveris quæ præcepit Dominus.
1 Samuel 13 15 Surrexit autem Samuel, et ascendit de Galgalis in Gabaa Benjamin. Et reliqui populi ascenderunt post Saul obviam populo, qui expugnabant eos venientes de Galgala in Gabaa, in colle Benjamin. Et recensuit Saul populum, qui inventi fuerant cum eo, quasi sexcentos viros.
1 Samuel 13 16 Et Saul et Jonathas filius ejus, populusque qui inventus fuerat cum eis, erat in Gabaa Benjamin : porro Philisthiim consederant in Machmas.
1 Samuel 13 17 Et egressi sunt ad prædandum de castris Philisthinorum tres cunei. Unus cuneus pergebat contra viam Ephra ad terram Sual :
1 Samuel 13 18 porro alius ingrediebatur per viam Beth-horon : tertius autem verterat se ad iter termini imminentis valli Seboim contra desertum.
1 Samuel 13 19 Porro faber ferrarius non inveniebatur in omni terra Israël. Caverant enim Philisthiim, ne forte facerent Hebræi gladium aut lanceam.
1 Samuel 13 20 Descendebat ergo omnis Israël ad Philisthiim, ut exacueret unusquisque vomerem suum, et ligonem, et securim, et sarculum.
1 Samuel 13 21 Retusæ itaque erant acies vomerum, et ligonum, et tridentum, et securium, usque ad stimulum corrigendum.
1 Samuel 13 22 Cumque venisset dies prælii, non est inventus ensis et lancea in manu totius populi, qui erat cum Saule et Jonatha, excepto Saul et Jonatha filio ejus.
1 Samuel 13 23 Egressa est autem statio Philisthiim, ut transcenderet in Machmas.
1 Samuel 14 1 Et accidit quadam die ut diceret Jonathas filius Saul ad adolescentem armigerum suum : Veni, et transeamus ad stationem Philisthinorum, quæ est trans locum illum. Patri autem suo hoc ipsum non indicavit.
1 Samuel 14 2 Porro Saul morabatur in extrema parte Gabaa sub malogranato, quæ erat in Magron : et erat populus cum eo quasi sexcentorum virorum.
1 Samuel 14 3 Et Achias filius Achitob fratris Ichabod filii Phinees, qui ortus fuerat ex Heli sacerdote Domini in Silo, portabat ephod. Sed et populus ignorabat quo isset Jonathas.
1 Samuel 14 4 Erant autem inter ascensus, per quos nitebatur Jonathas transire ad stationem Philisthinorum, eminentes petræ ex utraque parte, et quasi in modum dentium scopuli hinc et inde prærupti, nomen uni Boses, et nomen alteri Sene :
1 Samuel 14 5 unus scopulus prominens ad aquilonem ex adverso Machmas, et alter ad meridiem contra Gabaa.
1 Samuel 14 6 Dixit autem Jonathas ad adolescentem armigerum suum : Veni, transeamus ad stationem incircumcisorum horum, si forte faciat Dominus pro nobis : quia non est Domino difficile salvare, vel in multis, vel in paucis.
1 Samuel 14 7 Dixitque ei armiger suus : Fac omnia quæ placent animo tuo : perge quo cupis, et ero tecum ubicumque volueris.
1 Samuel 14 8 Et ait Jonathas : Ecce nos transimus ad viros istos. Cumque apparuerimus eis,
1 Samuel 14 9 si taliter locuti fuerint ad nos : Manete donec veniamus ad vos : stemus in loco nostro, nec ascendamus ad eos.
1 Samuel 14 10 Si autem dixerint : Ascendite ad nos : ascendamus, quia tradidit eos Dominus in manibus nostris, hoc erit nobis signum.
1 Samuel 14 11 Apparuit igitur uterque stationi Philisthinorum : dixeruntque Philisthiim : En Hebræi egrediuntur de cavernis, in quibus absconditi fuerant.
1 Samuel 14 12 Et locuti sunt viri de statione ad Jonatham, et ad armigerum ejus, dixeruntque : Ascendite ad nos, et ostendemus vobis rem. Et ait Jonathas ad armigerum suum : Ascendamus, sequere me : tradidit enim Dominus eos in manus Israël.
1 Samuel 14 13 Ascendit autem Jonathas manibus et pedibus reptans, et armiger ejus post eum. Itaque alii cadebant ante Jonatham, alios armiger ejus interficiebat sequens eum.
1 Samuel 14 14 Et facta est plaga prima, qua percussit Jonathas et armiger ejus, quasi viginti virorum in media parte jugeri, quam par boum in die arare consuevit.
1 Samuel 14 15 Et factum est miraculum in castris, per agros : sed et omnis populus stationis eorum, qui ierant ad prædandum, obstupuit, et conturbata est terra : et accidit quasi miraculum a Deo.
1 Samuel 14 16 Et respexerunt speculatores Saul, qui erant in Gabaa Benjamin, et ecce multitudo prostrata, et huc illucque diffugiens.
1 Samuel 14 17 Et ait Saul populo, qui erat cum eo : Requirite, et videte quis abierit ex nobis. Cumque requisissent, repertum est non adesse Jonatham et armigerum ejus.
1 Samuel 14 18 Et ait Saul ad Achiam : Applica arcam Dei. (Erat enim ibi arca Dei in die illa cum filiis Israël.)
1 Samuel 14 19 Cumque loqueretur Saul ad sacerdotem, tumultus magnus exortus est in castris Philisthinorum : crescebatque paulatim, et clarius resonabat. Et ait Saul ad sacerdotem : Contrahe manum tuam.
1 Samuel 14 20 Conclamavit ergo Saul, et omnis populus, qui erat cum eo, et venerunt usque ad locum certaminis : et ecce versus fuerat gladius uniuscujusque ad proximum suum, et cædes magna nimis.
1 Samuel 14 21 Sed et Hebræi qui fuerant cum Philisthiim heri et nudiustertius, ascenderantque cum eis in castris, reversi sunt ut essent cum Israël, qui erant cum Saul et Jonatha.
1 Samuel 14 22 Omnes quoque Israëlitæ, qui se absconderant in monte Ephraim, audientes quod fugissent Philisthæi, sociaverunt se cum suis in prælio. Et erant cum Saul, quasi decem millia virorum.
1 Samuel 14 23 Et salvavit Dominus in die illa Israël : pugna autem pervenit usque ad Bethaven.
1 Samuel 14 24 Et viri Israël sociati sunt sibi in die illa : adjuravit autem Saul populum, dicens : Maledictus vir, qui comederit panem usque ad vesperam, donec ulciscar de inimicis meis. Et non manducavit universus populus panem :
1 Samuel 14 25 omneque terræ vulgus venit in saltum, in quo erat mel super faciem agri.
1 Samuel 14 26 Ingressus est itaque populus saltum, et apparuit fluens mel, nullusque applicuit manum ad os suum : timebat enim populus juramentum.
1 Samuel 14 27 Porro Jonathas non audierat cum adjuraret pater ejus populum : extenditque summitatem virgæ, quam habebat in manu, et intinxit in favum mellis : et convertit manum suam ad os suum, et illuminati sunt oculi ejus.
1 Samuel 14 28 Respondensque unus de populo, ait : Jurejurando constrinxit pater tuus populum, dicens : Maledictus vir, qui comederit panem hodie (defecerat autem populus).
1 Samuel 14 29 Dixitque Jonathas : Turbavit pater meus terram : vidistis ipsi quia illuminati sunt oculi mei, eo quod gustaverim paululum de melle isto :
1 Samuel 14 30 quanto magis si comedisset populus de præda inimicorum suorum, quam reperit ? nonne major plaga facta fuisset in Philisthiim ?
1 Samuel 14 31 Percusserunt ergo in die illa Philisthæos a Machmis usque in Aialon. Defatigatus est autem populus nimis :
1 Samuel 14 32 et versus ad prædam tulit oves, et boves, et vitulos, et mactaverunt in terra : comeditque populus cum sanguine.
1 Samuel 14 33 Nuntiaverunt autem Sauli dicentes quod populus peccasset Domino, comedens cum sanguine. Qui ait : Prævaricati estis : volvite ad me jam nunc saxum grande.
1 Samuel 14 34 Et dixit Saul : Dispergimini in vulgus, et dicite eis ut adducat ad me unusquisque bovem suum et arietem, et occidite super istud, et vescimini, et non peccabitis Domino comedentes cum sanguine. Adduxit itaque omnis populus unusquisque bovem in manu sua usque ad noctem : et occiderunt ibi.
1 Samuel 14 35 Ædificavit autem Saul altare Domino, tuncque primum cœpit ædificare altare Domino.
1 Samuel 14 36 Et dixit Saul : Irruamus super Philisthæos nocte, et vastemus eos usque dum illucescat mane, nec relinquamus ex eis virum. Dixitque populus : Omne quod bonum videtur in oculis tuis, fac. Et ait sacerdos : Accedamus huc ad Deum.
1 Samuel 14 37 Et consuluit Saul Dominum : Num persequar Philisthiim ? si trades eos in manus Israël ? Et non respondit ei in die illa.
1 Samuel 14 38 Dixitque Saul : Applicate huc universos angulos populi : et scitote, et videte per quem acciderit peccatum hoc hodie.
1 Samuel 14 39 Vivit Dominus salvator Israël, quia si per Jonatham filium meum factum est, absque retractione morietur. Ad quod nullus contradixit ei de omni populo.
1 Samuel 14 40 Et ait ad universum Israël : Separamini vos in partem unam, et ego cum Jonatha filio meo ero in parte altera. Responditque populus ad Saul : Quod bonum videtur in oculis tuis, fac.
1 Samuel 14 41 Et dixit Saul ad Dominum Deum Israël : Domine Deus Israël, da indicium : quid est quod non responderis servo tuo hodie ? Si in me, aut in Jonatha filio meo, est iniquitas hæc, da ostensionem : aut si hæc iniquitas est in populo tuo, da sanctitatem. Et deprehensus est Jonathas ad Saul, populus autem exivit.
1 Samuel 14 42 Et ait Saul : Mittite sortem inter me, et inter Jonatham filium meum. Et captus est Jonathas.
1 Samuel 14 43 Dixit autem Saul ad Jonatham : Indica mihi quid feceris. Et indicavit ei Jonathas, et ait : Gustans gustavi in summitate virgæ, quæ erat in manu mea, paululum mellis, et ecce ego morior.
1 Samuel 14 44 Et ait Saul : Hæc faciat mihi Deus, et hæc addat, quia morte morieris Jonatha.
1 Samuel 14 45 Dixitque populus ad Saul : Ergone Jonathas morietur, qui fecit salutem hanc magnam in Israël ? hoc nefas est : vivit Dominus, si ceciderit capillus de capite ejus in terram, quia cum Deo operatus est hodie. Liberavit ergo populus Jonatham, ut non moreretur.
1 Samuel 14 46 Recessitque Saul, nec persecutus est Philisthiim : porro Philisthiim abierunt in loca sua.
1 Samuel 14 47 Et Saul, confirmato regno super Israël, pugnabat per circuitum adversum omnes inimicos ejus, contra Moab, et filios Ammon, et Edom, et reges Soba, et Philisthæos : et quocumque se verterat, superabat.
1 Samuel 14 48 Congregatoque exercitu, percussit Amalec, et eruit Israël de manu vastatorum ejus.
1 Samuel 14 49 Fuerunt autem filii Saul, Jonathas, et Jessui, et Melchisua : et nomina duarum filiarum ejus, nomen primogenitæ Merob, et nomen minoris Michol.
1 Samuel 14 50 Et nomen uxoris Saul Achinoam filia Achimaas : et nomen principis militiæ ejus Abner, filius Ner, patruelis Saul.
1 Samuel 14 51 Porro Cis fuit pater Saul, et Ner pater Abner, filius Abiel.
1 Samuel 14 52 Erat autem bellum potens adversum Philisthæos omnibus diebus Saul. Nam quemcumque viderat Saul virum fortem, et aptum ad prælium, sociabat eum sibi.
1 Samuel 15 1 Et dixit Samuel ad Saul : Me misit Dominus, ut ungerem te in regem super populum ejus Israël : nunc ergo audi vocem Domini.
1 Samuel 15 2 Hæc dicit Dominus exercituum : Recensui quæcumque fecit Amalec Israëli : quomodo restitit ei in via cum ascenderet de Ægypto.
1 Samuel 15 3 Nunc ergo vade, et percute Amalec, et demolire universa ejus : non parcas ei, et non concupiscas ex rebus ipsius aliquid, sed interfice a viro usque ad mulierem, et parvulum atque lactentem, bovem et ovem, camelum et asinum.
1 Samuel 15 4 Præcepit itaque Saul populo, et recensuit eos quasi agnos : ducenta millia peditum, et decem millia virorum Juda.
1 Samuel 15 5 Cumque venisset Saul usque ad civitatem Amalec, tetendit insidias in torrente.
1 Samuel 15 6 Dixitque Saul Cinæo : Abite, recedite, atque descendite ab Amalec : ne forte involvam te cum eo : tu enim fecisti misericordiam cum omnibus filiis Israël, cum ascenderent de Ægypto. Et recessit Cinæus de medio Amalec.
1 Samuel 15 7 Percussitque Saul Amalec ab Hevila, donec venias ad Sur, quæ est e regione Ægypti.
1 Samuel 15 8 Et apprehendit Agag regem Amalec vivum : omne autem vulgus interfecit in ore gladii.
1 Samuel 15 9 Et pepercit Saul et populus Agag, et optimis gregibus ovium et armentorum, et vestibus et arietibus, et universis quæ pulchra erant, nec voluerunt disperdere ea : quidquid vero vile fuit et reprobum, hoc demoliti sunt.
1 Samuel 15 10 Factum est autem verbum Domini ad Samuel, dicens :
1 Samuel 15 11 Pœnitet me quod constituerim Saul regem : quia dereliquit me et verba mea opere non implevit. Contristatusque est Samuel, et clamavit ad Dominum tota nocte.
1 Samuel 15 12 Cumque de nocte surrexisset Samuel, ut iret ad Saul mane, nuntiatum est Samueli, eo quod venisset Saul in Carmelum, et erexisset sibi fornicem triumphalem, et reversus transisset, descendissetque in Galgala. Venit ergo Samuel ad Saul, et Saul offerebat holocaustum Domino de initiis prædarum quæ attulerat ex Amalec.
1 Samuel 15 13 Et cum venisset Samuel ad Saul, dixit ei Saul : Benedictus tu Domino, implevi verbum Domini.
1 Samuel 15 14 Dixitque Samuel : Et quæ est hæc vox gregum, quæ resonat in auribus meis, et armentorum, quam ego audio ?
1 Samuel 15 15 Et ait Saul : De Amalec adduxerunt ea : pepercit enim populus melioribus ovibus et armentis ut immolarentur Domino Deo tuo, reliqua vero occidimus.
1 Samuel 15 16 Ait autem Samuel ad Saul : Sine me, et indicabo tibi quæ locutus sit Dominus ad me nocte. Dixitque ei : Loquere.
1 Samuel 15 17 Et ait Samuel : Nonne cum parvulus esses in oculis tuis, caput in tribubus Israël factus es ? unxitque te Dominus in regem super Israël,
1 Samuel 15 18 et misit te Dominus in viam, et ait : Vade, et interfice peccatores Amalec, et pugnabis contra eos usque ad internecionem eorum ?
1 Samuel 15 19 Quare ergo non audisti vocem Domini : sed versus ad prædam es, et fecisti malum in oculis Domini ?
1 Samuel 15 20 Et ait Saul ad Samuelem : Immo audivi vocem Domini, et ambulavi in via per quam misit me Dominus, et adduxi Agag regem Amalec, et Amalec interfeci.
1 Samuel 15 21 Tulit autem de præda populus oves et boves, primitias eorum quæ cæsa sunt, ut immolet Domino Deo suo in Galgalis.
1 Samuel 15 22 Et ait Samuel : Numquid vult Dominus holocausta et victimas, et non potius ut obediatur voci Domini ? Melior est enim obedientia quam victimæ : et auscultare magis quam offerre adipem arietum.
1 Samuel 15 23 Quoniam quasi peccatum ariolandi est, repugnare : et quasi scelus idololatriæ, nole acquiescere. Pro eo ergo quod abjecisti sermonem Domini, abjecit te Dominus ne sis rex.
1 Samuel 15 24 Dixitque Saul ad Samuelem : Peccavi, quia prævaricatus sum sermonem Domini, et verba tua, timens populum, et obediens voci eorum.
1 Samuel 15 25 Sed nunc porta, quæso, peccatum meum, et revertere mecum, ut adorem Dominum.
1 Samuel 15 26 Et ait Samuel ad Saul : Non revertar tecum, quia projecisti sermonem Domini, et projecit te Dominus ne sis rex super Israël.
1 Samuel 15 27 Et conversus est Samuel ut abiret : ille autem apprehendit summitatem pallii ejus, quæ et scissa est.
1 Samuel 15 28 Et ait ad eum Samuel : Scidit Dominus regnum Israël a te hodie, et tradidit illud proximo tuo meliori te.
1 Samuel 15 29 Porro triumphator in Israël non parcet, et pœnitudine non flectetur : neque enim homo est ut agat pœnitentiam.
1 Samuel 15 30 At ille ait : Peccavi : sed nunc honora me coram senioribus populi mei, et coram Israël, et revertere mecum, ut adorem Dominum Deum tuum.
1 Samuel 15 31 Reversus ergo Samuel secutus est Saulem : et adoravit Saul Dominum.
1 Samuel 15 32 Dixitque Samuel : Adducite ad me Agag regem Amalec. Et oblatus est ei Agag pinguissimus, et tremens. Et dixit Agag : Siccine separat amara mors ?
1 Samuel 15 33 Et ait Samuel : Sicut fecit absque liberis mulieres gladius tuus, sic absque liberis erit inter mulieres mater tua. Et in frustra concidit eum Samuel coram Domino in Galgalis.
1 Samuel 15 34 Abiit autem Samuel in Ramatha : Saul vero ascendit in domum suam in Gabaa.
1 Samuel 15 35 Et non vidit Samuel ultra Saul usque ad diem mortis suæ : verumtamen lugebat Samuel Saulem, quoniam Dominum pœnitebat quod constituisset eum regem super Israël.
1 Samuel 16 1 Dixitque Dominus ad Samuelem : Usquequo tu luges Saul, cum ego projecerim eum ne regnet super Israël ? Imple cornu tuum oleo, et veni, ut mittam te ad Isai Bethlehemitem : providi enim in filiis ejus mihi regem.
1 Samuel 16 2 Et ait Samuel : Quomodo vadam ? audiet enim Saul, et interficiet me. Et ait Dominus : Vitulum de armento tolles in manu tua, et dices : Ad immolandum Domino veni.
1 Samuel 16 3 Et vocabis Isai ad victimam, et ego ostendam tibi quid facias, et unges quemcumque monstravero tibi.
1 Samuel 16 4 Fecit ergo Samuel, sicut locutus est ei Dominus. Venitque in Bethlehem, et admirati sunt seniores civitatis, occurrentes ei, dixeruntque : Pacificusne est ingressus tuus ?
1 Samuel 16 5 Et ait : Pacificus : ad immolandum Domino veni, sanctificamini, et venite mecum ut immolem. Sanctificavit ergo Isai et filios ejus, et vocavit eos ad sacrificium.
1 Samuel 16 6 Cumque ingressi essent, vidit Eliab, et ait : Num coram Domino est Christus ejus ?
1 Samuel 16 7 Et dixit Dominus ad Samuelem : Ne respicias vultum ejus, neque altitudinem staturæ ejus : quoniam abjeci eum, nec juxta intuitum hominis ego judico : homo enim videt ea quæ parent, Dominus autem intuetur cor.
1 Samuel 16 8 Et vocavit Isai Abinadab, et adduxit eum coram Samuele. Qui dixit : Nec hunc elegit Dominus.
1 Samuel 16 9 Adduxit autem Isai Samma, de quo ait : Etiam hunc non elegit Dominus.
1 Samuel 16 10 Adduxit itaque Isai septem filios suos coram Samuele : et ait Samuel ad Isai : Non elegit Dominus ex istis.
1 Samuel 16 11 Dixitque Samuel ad Isai : Numquid jam completi sunt filii ? Qui respondit : Adhuc reliquus est parvulus, et pascit oves. Et ait Samuel ad Isai : Mitte, et adduc eum : nec enim discumbemus priusquam huc ille veniat.
1 Samuel 16 12 Misit ergo, et adduxit eum. Erat autem rufus, et pulcher aspectu, decoraque facie : et ait Dominus : Surge, unge eum, ipse est enim.
1 Samuel 16 13 Tulit ergo Samuel cornu olei, et unxit eum in medio fratrum ejus : et directus est spiritus Domini a die illa in David, et deinceps : surgensque Samuel abiit in Ramatha.
1 Samuel 16 14 Spiritus autem Domini recessit a Saul, et exagitabat eum spiritus nequam, a Domino.
1 Samuel 16 15 Dixeruntque servi Saul ad eum : Ecce spiritus Dei malus exagitat te.
1 Samuel 16 16 Jubeat dominus noster, et servi tui, qui coram te sunt, quærent hominem scientem psallere cithara, ut quando arripuerit te spiritus Domini malus, psallat manu sua, et levius feras.
1 Samuel 16 17 Et ait Saul ad servos suos : Providete ergo mihi aliquem bene psallentem, et adducite eum ad me.
1 Samuel 16 18 Et respondens unus de pueris, ait : Ecce vidi filium Isai Bethlehemitem scientem psallere, et fortissimum robore, et virum bellicosum, et prudentem in verbis, et virum pulchrum : et Dominus est cum eo.
1 Samuel 16 19 Misit ergo Saul nuntios ad Isai, dicens : Mitte ad me David filium tuum, qui est in pascuis.
1 Samuel 16 20 Tulit itaque Isai asinum plenum panibus, et lagenam vini, et hædum de capris unum, et misit per manum David filii sui Sauli.
1 Samuel 16 21 Et venit David ad Saul, et stetit coram eo : at ille dilexit eum nimis, et factus est ejus armiger.
1 Samuel 16 22 Misitque Saul ad Isai, dicens : Stet David in conspectu meo : invenit enim gratiam in oculis meis.
1 Samuel 16 23 Igitur quandocumque spiritus Domini malus arripiebat Saul, David tollebat citharam, et percutiebat manu sua, et refocillabatur Saul, et levius habebat : recedebat enim ab eo spiritus malus.
1 Samuel 17 1 Congregantes autem Philisthiim agmina sua in prælium, convenerunt in Socho Judæ : et castrametati sunt inter Socho et Azeca in finibus Dommim.
1 Samuel 17 2 Porro Saul et filii Israël congregati venerunt in Vallem terebinthi, et direxerunt aciem ad pugnandum contra Philisthiim.
1 Samuel 17 3 Et Philisthiim stabant super montem ex parte hac, et Israël stabat supra montem ex altera parte : vallisque erat inter eos.
1 Samuel 17 4 Et egressus est vir spurius de castris Philisthinorum nomine Goliath, de Geth, altitudinis sex cubitorum et palmi :
1 Samuel 17 5 et cassis ærea super caput ejus, et lorica squamata induebatur. Porro pondus loricæ ejus, quinque millia siclorum æris erat :
1 Samuel 17 6 et ocreas æreas habebat in cruribus : et clypeus æreus tegebat humeros ejus.
1 Samuel 17 7 Hastile autem hastæ ejus erat quasi liciatorium texentium : ipsum autem ferrum hastæ ejus sexcentos siclos habebat ferri : et armiger ejus antecedebat eum.
1 Samuel 17 8 Stansque clamabat adversum phalangas Israël, et dicebat eis : Quare venistis parati ad prælium ? Numquid ego non sum Philisthæus, et vos servi Saul ? Eligite ex vobis virum, et descendat ad singulare certamen.
1 Samuel 17 9 Si quiverit pugnare mecum, et percusserit me, erimus vobis servi : si autem ego prævaluero, et percussero eum, vos servi eritis, et servietis nobis.
1 Samuel 17 10 Et aiebat Philisthæus : Ego exprobravi agminibus Israël hodie : date mihi virum, et ineat mecum singulare certamen.
1 Samuel 17 11 Audiens autem Saul, et omnes Israëlitæ, sermones Philisthæi hujuscemodi, stupebant, et metuebant nimis.
1 Samuel 17 12 David autem erat filius viri Ephrathæi, de quo supra dictum est, de Bethlehem Juda, cui nomen erat Isai, qui habebat octo filios, et erat vir in diebus Saul senex, et grandævus inter viros.
1 Samuel 17 13 Abierunt autem tres filii ejus majores post Saul in prælium : et nomina trium filiorum ejus, qui perrexerunt ad bellum, Eliab primogenitus, et secundus Abinadab, tertiusque Samma.
1 Samuel 17 14 David autem erat minimus. Tribus ergo majoribus secutis Saulem,
1 Samuel 17 15 abiit David, et reversus est a Saul, ut pasceret gregem patris sui in Bethlehem.
1 Samuel 17 16 Procedebat vero Philisthæus mane et vespere, et stabat quadraginta diebus.
1 Samuel 17 17 Dixit autem Isai ad David filium suum : Accipe fratribus tuis ephi polentæ, et decem panes istos, et curre in castra ad fratres tuos,
1 Samuel 17 18 et decem formellas casei has deferes ad tribunum : et fratres tuos visitabis, si recte agant : et cum quibus ordinati sunt, disce.
1 Samuel 17 19 Saul autem, et illi, et omnes filii Israël, in Valle terebinthi pugnabant adversum Philisthiim.
1 Samuel 17 20 Surrexit itaque David mane, et commendavit gregem custodi : et onustus abiit, sicut præceperat ei Isai. Et venit ad locum Magala, et ad exercitum, qui egressus ad pugnam vociferatus erat in certamine.
1 Samuel 17 21 Direxerat enim aciem Israël, sed et Philisthiim ex adverso fuerant præparati.
1 Samuel 17 22 Derelinquens ergo David vasa quæ attulerat, sub manu custodis ad sarcinas, cucurrit ad locum certaminis, et interrogabat si omnia recte agerentur erga fratres suos.
1 Samuel 17 23 Cumque adhuc ille loqueretur eis, apparuit vir ille spurius ascendens, Goliath nomine Philisthæus, de Geth, de castris Philisthinorum : et loquente eo hæc eadem verba audivit David.
1 Samuel 17 24 Omnes autem Israëlitæ, cum vidissent virum, fugerunt a facie ejus, timentes eum valde.
1 Samuel 17 25 Et dixit unus quispiam de Israël : Num vidistis virum hunc, qui ascendit ? ad exprobrandum enim Israëli ascendit. Virum ergo, qui percusserit eum, ditabit rex divitiis magnis, et filiam suam dabit ei, et domum patris ejus faciet absque tributo in Israël.
1 Samuel 17 26 Et ait David ad viros, qui stabant secum, dicens : Quid dabitur viro, qui percusserit Philisthæum hunc, et tulerit opprobrium de Israël ? quis enim est hic Philisthæus incircumcisus, qui exprobravit acies Dei viventis ?
1 Samuel 17 27 Referebat autem ei populus eumdem sermonem, dicens : Hæc dabuntur viro, qui percusserit eum.
1 Samuel 17 28 Quod cum audisset Eliab frater ejus major, loquente eo cum aliis, iratus est contra David, et ait : Quare venisti, et quare dereliquisti pauculas oves illas in deserto ? Ego novi superbiam tuam, et nequitiam cordis tui : quia ut videres prælium, descendisti.
1 Samuel 17 29 Et dixit David : Quid feci ? numquid non verbum est ?
1 Samuel 17 30 Et declinavit paululum ab eo ad alium : dixitque eumdem sermonem. Et respondit ei populus verbum sicut prius.
1 Samuel 17 31 Audita sunt autem verba, quæ locutus est David, et annuntiata in conspectu Saul.
1 Samuel 17 32 Ad quem cum fuisset adductus, locutus est ei : Non concidat cor cujusquam in eo : ego servus tuus vadam, et pugnabo adversus Philisthæum.
1 Samuel 17 33 Et ait Saul ad David : Non vales resistere Philisthæo isti nec pugnare adversus eum : quia puer es, hic autem vir bellator est ab adolescentia sua.
1 Samuel 17 34 Dixitque David ad Saul : Pascebat servus tuus patris sui gregem, et veniebat leo, vel ursus, et tollebat arietem de medio gregis :
1 Samuel 17 35 et persequebar eos, et percutiebam, eruebamque de ore eorum : et illi consurgebant adversum me, et apprehendebam mentum eorum, et suffocabam, interficiebamque eos.
1 Samuel 17 36 Nam et leonem et ursum interfeci ego servus tuus : erit igitur et Philisthæus hic incircumcisus, quasi unus ex eis. Nunc vadam, et auferam opprobrium populi : quoniam quis est iste Philisthæus incircumcisus, qui ausus est maledicere exercitui Dei viventis ?
1 Samuel 17 37 Et ait David : Dominus qui eripuit me de manu leonis, et de manu ursi, ipse me liberabit de manu Philisthæi hujus. Dixit autem Saul ad David : Vade, et Dominus tecum sit.
1 Samuel 17 38 Et induit Saul David vestimentis suis, et imposuit galeam æream super caput ejus, et vestivit eum lorica.
1 Samuel 17 39 Accinctus ergo David gladio ejus super vestem suam, cœpit tentare si armatus posset incedere : non enim habebat consuetudinem. Dixitque David ad Saul : Non possum sic incedere, quia non usum habeo. Et deposuit ea,
1 Samuel 17 40 et tulit baculum suum, quem semper habebat in manibus : et elegit sibi quinque limpidissimos lapides de torrente, et misit eos in peram pastoralem, quam habebat secum, et fundam manu tulit : et processit adversum Philisthæum.
1 Samuel 17 41 Ibat autem Philisthæus incedens, et appropinquans adversum David, et armiger ejus ante eum.
1 Samuel 17 42 Cumque inspexisset Philisthæus, et vidisset David, despexit eum. Erat enim adolescens, rufus, et pulcher aspectu.
1 Samuel 17 43 Et dixit Philisthæus ad David : Numquid ego canis sum, quod tu venis ad me cum baculo ? Et maledixit Philisthæus David in diis suis :
1 Samuel 17 44 dixitque ad David : Veni ad me, et dabo carnes tuas volatilibus cæli et bestiis terræ.
1 Samuel 17 45 Dixit autem David ad Philisthæum : Tu venis ad me cum gladio, et hasta, et clypeo : ego autem venio ad te in nomine Domini exercituum, Dei agminum Israël, quibus exprobrasti
1 Samuel 17 46 hodie, et dabit te Dominus in manu mea, et percutiam te, et auferam caput tuum a te : et dabo cadavera castrorum Philisthiim hodie volatilibus cæli, et bestiis terræ : ut sciat omnis terra quia est Deus in Israël :
1 Samuel 17 47 et noverit universa ecclesia hæc, quia non in gladio, nec in hasta salvat Dominus : ipsius enim est bellum, et tradet vos in manus nostras.
1 Samuel 17 48 Cum ergo surrexisset Philisthæus, et veniret, et appropinquaret contra David, festinavit David et cucurrit ad pugnam ex adverso Philisthæi.
1 Samuel 17 49 Et misit manum suam in peram, tulitque unum lapidem, et funda jecit, et circumducens percussit Philisthæum in fronte : et infixus est lapis in fronte ejus, et cecidit in faciem suam super terram.
1 Samuel 17 50 Prævaluitque David adversum Philisthæum in funda et lapide, percussumque Philisthæum interfecit. Cumque gladium non haberet in manu David,
1 Samuel 17 51 cucurrit, et stetit super Philisthæum, et tulit gladium ejus, et eduxit eum de vagina sua : et interfecit eum, præciditque caput ejus. Videntes autem Philisthiim quod mortuus esset fortissimus eorum, fugerunt.
1 Samuel 17 52 Et consurgentes viri Israël et Juda vociferati sunt, et persecuti sunt Philisthæos usque dum venirent in vallem, et usque ad portas Accaron, cecideruntque vulnerati de Philisthiim in via Saraim, et usque ad Geth, et usque ad Accaron.
1 Samuel 17 53 Et revertentes filii Israël postquam persecuti fuerant Philisthæos, invaserunt castra eorum.
1 Samuel 17 54 Assumens autem David caput Philisthæi, attulit illud in Jerusalem : arma vero ejus posuit in tabernaculo suo.
1 Samuel 17 55 Eo autem tempore, quo viderat Saul David egredientem contra Philisthæum, ait ad Abner principem militiæ : De qua stirpe descendit hic adolescens, Abner ? Dixitque Abner : Vivit anima tua, rex, si novi.
1 Samuel 17 56 Et ait rex : Interroga tu, cujus filius sit iste puer.
1 Samuel 17 57 Cumque regressus esset David, percusso Philisthæo, tulit eum Abner, et introduxit coram Saule, caput Philisthæi habentem in manu.
1 Samuel 17 58 Et ait ad eum Saul : De qua progenie es, o adolescens ? Dixitque David : Filius servi tui Isai Bethlehemitæ ego sum.
1 Samuel 18 1 Et factum est cum complesset loqui ad Saul : anima Jonathæ conglutinata est animæ David, et dilexit eum Jonathas quasi animam suam.
1 Samuel 18 2 Tulitque eum Saul in die illa, et non concessit ei ut reverteretur in domum patris sui.
1 Samuel 18 3 Inierunt autem David et Jonathas fœdus : diligebat enim eum quasi animam suam.
1 Samuel 18 4 Nam expoliavit se Jonathas tunica, qua erat indutus, et dedit eam David, et reliqua vestimenta sua, usque ad gladium et arcum suum, et usque ad balteum.
1 Samuel 18 5 Egrediebatur quoque David ad omnia quæcumque misisset eum Saul, et prudenter se agebat : posuitque eum Saul super viros belli, et acceptus erat in oculis universi populi, maximeque in conspectu famulorum Saul.
1 Samuel 18 6 Porro cum reverteretur percusso Philisthæo David, egressæ sunt mulieres de universis urbibus Israël, cantantes, chorosque ducentes in occursum Saul regis, in tympanis lætitiæ, et in sistris.
1 Samuel 18 7 Et præcinebant mulieres ludentes, atque dicentes : Percussit Saul mille, et David decem millia.
1 Samuel 18 8 Iratus est autem Saul nimis, et displicuit in oculis ejus sermo iste : dixitque : Dederunt David decem millia, et mihi mille dederunt : quid ei superest, nisi solum regnum ?
1 Samuel 18 9 Non rectis ergo oculis Saul aspiciebat David a die illa, et deinceps.
1 Samuel 18 10 Post diem autem alteram, invasit spiritus Dei malus Saul, et prophetabat in medio domus suæ : David autem psallebat manu sua, sicut per singulos dies, tenebatque Saul lanceam,
1 Samuel 18 11 et misit eam, putans quod configere posset David cum pariete, et declinavit David a facie ejus secundo.
1 Samuel 18 12 Et timuit Saul David, eo quod Dominus esset cum eo, et a se recessisset.
1 Samuel 18 13 Amovit ergo eum Saul a se, et fecit eum tribunum super mille viros : et egrediebatur, et intrabat in conspectu populi.
1 Samuel 18 14 In omnibus quoque viis suis David prudenter agebat, et Dominus erat cum eo.
1 Samuel 18 15 Vidit itaque Saul quod prudens esset nimis, et cœpit cavere eum.
1 Samuel 18 16 Omnis autem Israël et Juda diligebat David : ipse enim ingrediebatur et egrediebatur ante eos.
1 Samuel 18 17 Dixitque Saul ad David : Ecce filia mea major Merob, ipsam dabo tibi uxorem : tantummodo esto vir fortis, et præliare bella Domini. Saul autem reputabat, dicens : Non sit manus mea in eum, sed sit super eum manus Philisthinorum.
1 Samuel 18 18 Ait autem David ad Saul : Quis ego sum, aut quæ est vita mea, aut cognatio patris mei in Israël, ut fiam gener regis ?
1 Samuel 18 19 Factum est autem tempus cum deberet dari Merob filia Saul David, data est Hadrieli Molathitæ uxor.
1 Samuel 18 20 Dilexit autem David Michol filia Saul altera. Et nuntiatum est Saul, et placuit ei.
1 Samuel 18 21 Dixitque Saul : Dabo eam illi, ut fiat ei in scandalum, et sit super eum manus Philisthinorum. Dixitque Saul ad David : In duabus rebus gener meus eris hodie.
1 Samuel 18 22 Et mandavit Saul servis suis : Loquimini ad David clam me, dicentes : Ecce places regi, et omnes servi ejus diligunt te. Nunc ergo esto gener regis.
1 Samuel 18 23 Et locuti sunt servi Saul in auribus David omnia verba hæc. Et ait David : Num parum videtur vobis, generum esse regis ? Ego autem sum vir pauper et tenuis.
1 Samuel 18 24 Et renuntiaverunt servi Saul dicentes : Hujuscemodi verba locutus est David.
1 Samuel 18 25 Dixit autem Saul : Sic loquimini ad David : Non habet rex sponsalia necesse, nisi tantum centum præputia Philisthinorum, ut fiat ultio de inimicis regis. Porro Saul cogitabat tradere David in manus Philisthinorum.
1 Samuel 18 26 Cumque renuntiassent servi ejus David verba quæ dixerat Saul, placuit sermo in oculis David, ut fieret gener regis.
1 Samuel 18 27 Et post paucos dies surgens David, abiit cum viris qui sub eo erant. Et percussit ex Philisthiim ducentos viros, et attulit eorum præputia et annumeravit ea regi, ut esset gener ejus. Dedit itaque Saul ei Michol filiam suam uxorem.
1 Samuel 18 28 Et vidit Saul, et intellexit quod Dominus esset cum David. Michol autem filia Saul diligebat eum.
1 Samuel 18 29 Et Saul magis cœpit timere David : factusque est Saul inimicus David cunctis diebus.
1 Samuel 18 30 Et egressi sunt principes Philisthinorum. A principio autem egressionis eorum, prudentius se gerebat David quam omnes servi Saul, et celebre factum est nomen ejus nimis.
1 Samuel 19 1 Locutus est autem Saul ad Jonatham filium suum, et ad omnes servos suos, ut occiderent David. Porro Jonathas filius Saul diligebat David valde.
1 Samuel 19 2 Et indicavit Jonathas David dicens : Quærit Saul pater meus occidere te : quapropter observa te, quæso, mane, et manebis clam, et absconderis.
1 Samuel 19 3 Ego autem egrediens stabo juxta patrem meum, in agro ubicumque fueris : et ego loquar de te ad patrem meum : et quodcumque videro, nuntiabo tibi.
1 Samuel 19 4 Locutus est ergo Jonathas de David bona ad Saul patrem suum : dixitque ad eum : Ne pecces rex in servum tuum David, quia non peccavit tibi, et opera ejus bona sunt tibi valde.
1 Samuel 19 5 Et posuit animam suam in manu sua, et percussit Philisthæum, et fecit Dominus salutem magnam universo Israëli : vidisti, et lætatus es. Quare ergo peccas in sanguine innoxio, interficiens David, qui est absque culpa ?
1 Samuel 19 6 Quod cum audisset Saul, placatus voce Jonathæ, juravit : Vivit Dominus, quia non occidetur.
1 Samuel 19 7 Vocavit itaque Jonathas David, et indicavit ei omnia verba hæc : et introduxit Jonathas David ad Saul, et fuit ante eum, sicut fuerat heri et nudiustertius.
1 Samuel 19 8 Motum est autem rursum bellum : et egressus David, pugnavit adversum Philisthiim : percussitque eos plaga magna, et fugerunt a facie ejus.
1 Samuel 19 9 Et factus est spiritus Domini malus in Saul, sedebat autem in domo sua, et tenebat lanceam : porro David psallebat manu sua.
1 Samuel 19 10 Nisusque est Saul configere David lancea in pariete, et declinavit David a facie Saul : lancea autem casso vulnere perlata est in parietem, et David fugit, et salvatus est nocte illa.
1 Samuel 19 11 Misit ergo Saul satellites suos in domum David, ut custodirent eum, et interficeretur mane. Quod cum annuntiasset David Michol uxor sua, dicens : Nisi salvaveris te nocte hac, cras morieris :
1 Samuel 19 12 deposuit eum per fenestram. Porro ille abiit et aufugit, atque salvatus est.
1 Samuel 19 13 Tulit autem Michol statuam, et posuit eam super lectum, et pellem pilosam caprarum posuit ad caput ejus, et operuit eam vestimentis.
1 Samuel 19 14 Misit autem Saul apparitores, qui raperent David : et responsum est quod ægrotaret.
1 Samuel 19 15 Rursumque misit Saul nuntios ut viderent David, dicens : Afferte eum ad me in lecto, ut occidatur.
1 Samuel 19 16 Cumque venissent nuntii, inventum est simulacrum super lectum, et pellis caprarum ad caput ejus.
1 Samuel 19 17 Dixitque Saul ad Michol : Quare sic illusisti mihi, et dimisisti inimicum meum ut fugeret ? Et respondit Michol ad Saul : Quia ipse locutus est mihi : Dimitte me, alioquin interficiam te.
1 Samuel 19 18 David autem fugiens, salvatus est, et venit ad Samuel in Ramatha, et nuntiavit ei omnia quæ fecerat sibi Saul : et abierunt ipse et Samuel, et morati sunt in Najoth.
1 Samuel 19 19 Nuntiatum est autem Sauli a dicentibus : Ecce David in Najoth in Ramatha.
1 Samuel 19 20 Misit ergo Saul lictores, ut raperent David : qui cum vidissent cuneum prophetarum vaticinantium, et Samuelem stantem super eos, factus est etiam spiritus Domini in illis, et prophetare cœperunt etiam ipsi.
1 Samuel 19 21 Quod cum nuntiatum esset Sauli, misit et alios nuntios : prophetaverunt autem et illi. Et rursum misit Saul tertios nuntios : qui et ipsi prophetaverunt. Et iratus iracundia Saul,
1 Samuel 19 22 abiit etiam ipse in Ramatha, et venit usque ad cisternam magnam, quæ est in Socho, et interrogavit, et dixit : In quo loco sunt Samuel et David ? Dictumque est ei : Ecce in Najoth sunt in Ramatha.
1 Samuel 19 23 Et abiit in Najoth in Ramatha, et factus est etiam super eum spiritus Domini, et ambulabat ingrediens, et prophetabat usque dum veniret in Najoth in Ramatha.
1 Samuel 19 24 Et expoliavit etiam ipse se vestimentis suis, et prophetavit cum ceteris coram Samuele, et cecidit nudus tota die illa et nocte. Unde et exivit proverbium : Num et Saul inter prophetas ?
1 Samuel 20 1 Fugit autem David de Najoth, quæ est in Ramatha, veniensque locutus est coram Jonatha : Quid feci ? quæ est iniquitas mea, et quod peccatum meum in patrem tuum, quia quærit animam meam ?
1 Samuel 20 2 Qui dixit ei : Absit, non morieris : neque enim faciet pater meus quidquam grande vel parvum, nisi prius indicaverit mihi : hunc ergo celavit me pater meus sermonem tantummodo ? nequaquam erit istud.
1 Samuel 20 3 Et juravit rursum Davidi. Et ille ait : Scit profecto pater tuus quia inveni gratiam in oculis tuis, et dicet : Nesciat hoc Jonathas, ne forte tristetur. Quinimmo vivit Dominus, et vivit anima tua, quia uno tantum (ut ita dicam) gradu, ego morsque dividimur.
1 Samuel 20 4 Et ait Jonathas ad David : Quodcumque dixerit mihi anima tua, faciam tibi.
1 Samuel 20 5 Dixit autem David ad Jonathan : Ecce calendæ sunt crastino, et ego ex more sedere soleo juxta regem ad vescendum : dimitte ergo me ut abscondar in agro usque ad vesperam diei tertiæ.
1 Samuel 20 6 Si respiciens requisierit me pater tuus, respondebis ei : Rogavit me David, ut iret celeriter in Bethlehem civitatem suam, quia victimæ solemnes ibi sunt universis contribulibus suis.
1 Samuel 20 7 Si dixerit : Bene : pax erit servo tuo. Si autem fuerit iratus, scito quia completa est malitia ejus.
1 Samuel 20 8 Fac ergo misericordiam in servum tuum : quia fœdus Domini me famulum tuum tecum inire fecisti ; si autem est iniquitas aliqua in me, tu me interfice, et ad patrem tuum ne introducas me.
1 Samuel 20 9 Et ait Jonathas : Absit hoc a te : neque enim fieri potest, ut si certe cognovero completam esse patris mei malitiam contra te, non annuntiem tibi.
1 Samuel 20 10 Responditque David ad Jonathan : Quis renuntiabit mihi, si quid forte responderit tibi pater tuus dure de me ?
1 Samuel 20 11 Et ait Jonathas ad David : Veni, et egrediamur foras in agrum. Cumque exissent ambo in agrum,
1 Samuel 20 12 ait Jonathas ad David : Domine Deus Israël, si investigavero sententiam patris mei crastino vel perendie, et aliquid boni fuerit super David, et non statim misero ad te, et notum tibi fecero,
1 Samuel 20 13 hæc faciat Dominus Jonathæ, et hæc addat. Si autem perseveraverit patris mei malitia adversum te, revelabo aurem tuam, et dimittam te, ut vadas in pace, et sit Dominus tecum, sicut fuit cum patre meo.
1 Samuel 20 14 Et si vixero, facies mihi misericordiam Domini : si vero mortuus fuero,
1 Samuel 20 15 non auferes misericordiam tuam a domo mea usque in sempiternum, quando eradicaverit Dominus inimicos David, unumquemque de terra : auferat Jonathan de domo sua, et requirat Dominus de manu inimicorum David.
1 Samuel 20 16 Pepigit ergo Jonathas fœdus cum domo David : et requisivit Dominus de manu inimicorum David.
1 Samuel 20 17 Et addidit Jonathas dejerare David, eo quod diligeret illum : sicut enim animam suam, ita diligebat eum.
1 Samuel 20 18 Dixitque ad eum Jonathas : Cras calendæ sunt, et requireris :
1 Samuel 20 19 requiretur enim sessio tua usque perendie. Descendes ergo festinus, et venies in locum ubi celandus es in die qua operari licet, et sedebis juxta lapidem, cui nomen est Ezel.
1 Samuel 20 20 Et ego tres sagittas mittam juxta eum, et jaciam quasi exercens me ad signum.
1 Samuel 20 21 Mittam quoque et puerum, dicens ei : Vade, et affer mihi sagittas.
1 Samuel 20 22 Si dixero puero : Ecce sagittæ intra te sunt, tolle eas : tu veni ad me, quia pax tibi est, et nihil est mali, vivit Dominus. Si autem sic locutus fuero puero : Ecce sagittæ ultra te sunt : vade in pace, quia dimisit te Dominus.
1 Samuel 20 23 De verbo autem quod locuti sumus ego et tu, sit Dominus inter me et te usque in sempiternum.
1 Samuel 20 24 Absconditus est ergo David in agro, et venerunt calendæ, et sedit rex ad comedendum panem.
1 Samuel 20 25 Cumque sedisset rex super cathedram suam (secundum consuetudinem) quæ erat juxta parietem, surrexit Jonathas, et sedit Abner ex latere Saul, vacuusque apparuit locus David.
1 Samuel 20 26 Et non est locutus Saul quidquam in die illa : cogitabat enim quod forte evenisset ei, ut non esset mundus, nec purificatus.
1 Samuel 20 27 Cumque illuxisset dies secunda post calendas, rursus apparuit vacuus locus David. Dixitque Saul ad Jonatham filium suum : Cur non venit filius Isai, nec heri, nec hodie ad vescendum ?
1 Samuel 20 28 Responditque Jonathas Sauli : Rogavit me obnixe ut iret in Bethlehem,
1 Samuel 20 29 et ait : Dimitte me, quoniam sacrificium solemne est in civitate, unus de fratribus meis accersivit me : nunc ergo si inveni gratiam in oculis tuis, vadam cito, et videbo fratres meos. Ob hanc causam non venit ad mensam regis.
1 Samuel 20 30 Iratus autem Saul adversum Jonathan, dixit ei : Fili mulieris virum ultro rapientis, numquid ignoro quia diligis filium Isai in confusionem tuam, et in confusionem ignominiosæ matris tuæ ?
1 Samuel 20 31 Omnibus enim diebus, quibus filius Isai vixerit super terram, non stabilieris tu, neque regnum tuum. Itaque jam nunc mitte, et adduc eum ad me : quia filius mortis est.
1 Samuel 20 32 Respondens autem Jonathas Sauli patri suo, ait : Quare morietur ? quid fecit ?
1 Samuel 20 33 Et arripuit Saul lanceam ut percuteret eum. Et intellexit Jonathas quod definitum esset a patre suo, ut interficeret David.
1 Samuel 20 34 Surrexit ergo Jonathas a mensa in ira furoris, et non comedit in die calendarum secunda panem. Contristatus est enim super David, eo quod confudisset eum pater suus.
1 Samuel 20 35 Cumque illuxisset mane, venit Jonathas in agrum juxta placitum David, et puer parvulus cum eo,
1 Samuel 20 36 et ait ad puerum suum : Vade, et affer mihi sagittas, quas ego jacio. Cumque puer cucurrisset, jecit aliam sagittam trans puerum.
1 Samuel 20 37 Venit itaque puer ad locum jaculi, quod miserat Jonathas : et clamavit Jonathas post tergum pueri, et ait : Ecce ibi est sagitta porro ultra te.
1 Samuel 20 38 Clamavitque iterum Jonathas post tergum pueri, dicens : Festina velociter, ne steteris. Collegit autem puer Jonathæ sagittas, et attulit ad dominum suum :
1 Samuel 20 39 et quid ageretur, penitus ignorabat : tantummodo enim Jonathas et David rem noverant.
1 Samuel 20 40 Dedit ergo Jonathas arma sua puero, et dixit ei : Vade, et defer in civitatem.
1 Samuel 20 41 Cumque abiisset puer, surrexit David de loco qui vergebat ad austrum, et cadens pronus in terram, adoravit tertio : et osculantes se alterutrum, fleverunt pariter, David autem amplius.
1 Samuel 20 42 Dixit ergo Jonathas ad David : Vade in pace : quæcumque juravimus ambo in nomine Domini, dicentes : Dominus sit inter me et te, et inter semen meum et semen tuum usque in sempiternum.
1 Samuel 20 43 Et surrexit David, et abiit : sed et Jonathas ingressus est civitatem.
1 Samuel 21 1 Venit autem David in Nobe ad Achimelech sacerdotem : et obstupuit Achimelech, eo quod venisset David. Et dixit ei : Quare tu solus, et nullus est tecum ?
1 Samuel 21 2 Et ait David ad Achimelech sacerdotem : Rex præcepit mihi sermonem, et dixit : Nemo sciat rem, propter quam missus es a me, et cujusmodi præcepta tibi dederim : nam et pueris condixi in illum et illum locum.
1 Samuel 21 3 Nunc ergo si quid habes ad manum, vel quinque panes, da mihi aut quidquid inveneris.
1 Samuel 21 4 Et respondens sacerdos ad David, ait illi : Non habeo laicos panes ad manum, sed tantum panem sanctum : si mundi sunt pueri, maxime a mulieribus ?
1 Samuel 21 5 Et respondit David sacerdoti, et dixit ei : Equidem, si de mulieribus agitur : continuimus nos ab heri et nudiustertius, quando egrediebamur, et fuerunt vasa puerorum sancta. Porro via hæc polluta est, sed et ipsa hodie sanctificabitur in vasis.
1 Samuel 21 6 Dedit ergo ei sacerdos sanctificatum panem : neque enim erat ibi panis, nisi tantum panes propositionis, qui sublati fuerant a facie Domini, ut ponerentur panes calidi.
1 Samuel 21 7 Erat autem ibi vir quidam de servis Saul, in die illa, intus in tabernaculo Domini : et nomen ejus Doëg Idumæus, potentissimus pastorum Saul.
1 Samuel 21 8 Dixit autem David ad Achimelech : Si habes hic ad manum hastam, aut gladium ? quia gladium meum, et arma mea non tuli mecum : sermo enim regis urgebat.
1 Samuel 21 9 Et dixit sacerdos : Ecce hic gladius Goliath Philisthæi, quem percussisti in Valle terebinthi, est involutus pallio post ephod : si istum vis tollere, tolle : neque enim hic est alius absque eo. Et ait David : Non est huic alter similis, da mihi eum.
1 Samuel 21 10 Surrexit itaque David, et fugit in die illa a facie Saul : et venit ad Achis regem Geth :
1 Samuel 21 11 dixeruntque servi Achis ad eum cum vidissent David : Numquid non iste est David rex terræ ? nonne huic cantabant per choros, dicentes : Percussit Saul mille, et David decem millia ?
1 Samuel 21 12 Posuit autem David sermones istos in corde suo, et extimuit valde a facie Achis regis Geth.
1 Samuel 21 13 Et immutavit os suum coram eis, et collabebatur inter manus eorum : et impingebat in ostia portæ, defluebantque salivæ ejus in barbam.
1 Samuel 21 14 Et ait Achis ad servos suos : Vidistis hominem insanum : quare adduxistis eum ad me ?
1 Samuel 21 15 An desunt nobis furiosi, quod introduxistis istum, ut fureret me præsente ? hiccine ingredietur domum meam ?
1 Samuel 22 1 Abiit ergo David inde, et fugit in speluncam Odollam. Quod cum audissent fratres ejus, et omnis domus patris ejus, descenderunt ad eum illuc.
1 Samuel 22 2 Et convenerunt ad eum omnes, qui erant in angustia constituti, et oppressi ære alieno, et amaro animo : et factus est eorum princeps, fueruntque cum eo quasi quadringenti viri.
1 Samuel 22 3 Et profectus est David inde in Maspha, quæ est Moab : et dixit ad regem Moab : Maneat, oro, pater meus et mater mea vobiscum, donec sciam quid faciat mihi Deus.
1 Samuel 22 4 Et reliquit eos ante faciem regis Moab : manseruntque apud eum cunctis diebus, quibus David fuit in præsidio.
1 Samuel 22 5 Dixitque Gad propheta ad David : Noli manere in præsidio : proficiscere, et vade in terram Juda. Et profectus est David, et venit in saltum Haret.
1 Samuel 22 6 Et audivit Saul quod apparuisset David, et viri qui erant cum eo. Saul autem cum maneret in Gabaa, et esset in nemore, quod est in Rama, hastam manu tenens, cunctique servi ejus circumstarent eum,
1 Samuel 22 7 ait ad servos suos qui assistebant ei : Audite nunc filii Jemini : numquid omnibus vobis dabit filius Isai agros, et vineas, et universos vos faciet tribunos, et centuriones ?
1 Samuel 22 8 quoniam conjurastis omnes adversum me, et non est qui mihi renuntiet, maxime cum et filius meus fœdus inierit cum filio Isai. Non est qui vicem meam doleat ex vobis, nec qui annuntiet mihi : eo quod suscitaverit filius meus servum meum adversum me, insidiantem mihi usque hodie.
1 Samuel 22 9 Respondens autem Doëg Idumæus, qui assistebat, et erat primus inter servos Saul : Vidi, inquit, filium Isai in Nobe apud Achimelech filium Achitob sacerdotem.
1 Samuel 22 10 Qui consuluit pro eo Dominum, et cibaria dedit ei : sed et gladium Goliath Philisthæi dedit illi.
1 Samuel 22 11 Misit ergo rex ad accersendum Achimelech sacerdotem filium Achitob, et omnem domum patris ejus, sacerdotum, qui erant in Nobe, qui universi venerunt ad regem.
1 Samuel 22 12 Et ait Saul ad Achimelech : Audi fili Achitob. Qui respondit : Præsto sum, domine.
1 Samuel 22 13 Dixitque ad eum Saul : Quare conjurastis adversum me, tu et filius Isai, et dedisti ei panes et gladium, et consuluisti pro eo Deum, ut consurgeret adversum me, insidiator usque hodie permanens ?
1 Samuel 22 14 Respondensque Achimelech regi, ait : Et quis in omnibus servis tuis, sicut David fidelis, et gener regis, et pergens ad imperium tuum, et gloriosus in domo tua ?
1 Samuel 22 15 Num hodie cœpi pro eo consulere Deum ? absit hoc a me : ne suspicetur rex adversus servum suum rem hujuscemodi, in universa domo patris mei : non enim scivit servus tuus quidquam super hoc negotio, vel modicum vel grande.
1 Samuel 22 16 Dixitque rex : Morte morieris Achimelech, tu et omnis domus patris tui.
1 Samuel 22 17 Et ait rex emissariis, qui circumstabant eum : Convertimini, et interficite sacerdotes Domini : nam manus eorum cum David est : scientes quod fugisset, et non indicaverunt mihi. Noluerunt autem servi regis extendere manus suas in sacerdotes Domini.
1 Samuel 22 18 Et ait rex ad Doëg : Convertere tu, et irrue in sacerdotes. Conversusque Doëg Idumæus, irruit in sacerdotes, et trucidavit in die illa octoginta quinque viros vestitos ephod lineo.
1 Samuel 22 19 Nobe autem civitatem sacerdotum percussit in ore gladii, viros et mulieres, et parvulos, et lactentes, bovemque, et asinum, et ovem in ore gladii.
1 Samuel 22 20 Evadens autem unus filius Achimelech, filii Achitob, cujus nomen erat Abiathar, fugit ad David,
1 Samuel 22 21 et annuntiavit ei quod occidisset Saul sacerdotes Domini.
1 Samuel 22 22 Et ait David ad Abiathar : Sciebam in die illa, quod cum ibi esset Doëg Idumæus, procul dubio annuntiaret Sauli : ego sum reus omnium animarum patris tui.
1 Samuel 22 23 Mane mecum, ne timeas : si quis quæsierit animam meam, quæret et animam tuam, mecumque servaberis.
1 Samuel 23 1 Et annuntiaverunt David, dicentes : Ecce Philisthiim oppugnant Ceilam et diripiunt areas.
1 Samuel 23 2 Consuluit ergo David Dominum, dicens : Num vadam, et percutiam Philisthæos istos ? Et ait Dominus ad David : Vade, et percuties Philisthæos, et Ceilam salvabis.
1 Samuel 23 3 Et dixerunt viri, qui erant cum David, ad eum : Ecce nos hic in Judæa consistentes timemus : quanto magis si ierimus in Ceilam adversum agmina Philisthinorum ?
1 Samuel 23 4 Rursum ergo David consuluit Dominum. Qui respondens, ait ei : Surge, et vade in Ceilam : ego enim tradam Philisthæos in manu tua.
1 Samuel 23 5 Abiit ergo David, et viri ejus, in Ceilam, et pugnavit adversum Philisthæos, et abegit jumenta eorum, et percussit eos plaga magna : et salvavit David habitatores Ceilæ.
1 Samuel 23 6 Porro eo tempore, quo fugiebat Abiathar filius Achimelech ad David in Ceilam, ephod secum habens descenderat.
1 Samuel 23 7 Nuntiatum est autem Sauli quod venisset David in Ceilam : et ait Saul : Tradidit eum Deus in manus meas, conclususque est introgressus urbem, in qua portæ et seræ sunt.
1 Samuel 23 8 Et præcepit Saul omni populo ut ad pugnam descenderet in Ceilam, et obsideret David, et viros ejus.
1 Samuel 23 9 Quod cum David rescisset quia præpararet ei Saul clam malum, dixit ad Abiathar sacerdotem : Applica ephod.
1 Samuel 23 10 Et ait David : Domine Deus Israël, audivit famam servus tuus, quod disponat Saul venire in Ceilam, ut evertat urbem propter me :
1 Samuel 23 11 si tradent me viri Ceilæ in manus ejus ? et si descendet Saul, sicut audivit servus tuus ? Domine Deus Israël, indica servo tuo. Et ait Dominus : Descendet.
1 Samuel 23 12 Dixitque David : Si tradent me viri Ceilæ, et viros qui sunt mecum, in manus Saul ? Et dixit Dominus : Tradent.
1 Samuel 23 13 Surrexit ergo David et viri ejus quasi sexcenti, et egressi de Ceila, huc atque illuc vagabantur incerti : nuntiatumque est Sauli quod fugisset David de Ceila, et salvatus esset : quam ob rem dissimulavit exire.
1 Samuel 23 14 Morabatur autem David in deserto in locis firmissimis, mansitque in monte solitudinis Ziph, in monte opaco : quærebat eum tamen Saul cunctis diebus : et non tradidit eum Deus in manus ejus.
1 Samuel 23 15 Et vidit David quod egressus esset Saul ut quæreret animam ejus. Porro David erat in deserto Ziph in silva.
1 Samuel 23 16 Et surrexit Jonathas filius Saul, et abiit ad David in silvam, et confortavit manus ejus in Deo : dixitque ei :
1 Samuel 23 17 Ne timeas : neque enim inveniet te manus Saul patris mei, et tu regnabis super Israël, et ego ero tibi secundus, sed et Saul pater meus scit hoc.
1 Samuel 23 18 Percussit ergo uterque fœdus coram Domino : mansitque David in silva : Jonathas autem reversus est in domum suam.
1 Samuel 23 19 Ascenderunt autem Ziphæi ad Saul in Gabaa, dicentes : Nonne ecce David latitat apud nos in locis tutissimis silvæ, in colle Hachila, quæ est ad dexteram deserti ?
1 Samuel 23 20 Nunc ergo, sicut desideravit anima tua ut descenderes, descende : nostrum autem erit ut tradamus eum in manus regis.
1 Samuel 23 21 Dixitque Saul : Benedicti vos a Domino, quia doluistis vicem meam.
1 Samuel 23 22 Abite ergo, oro, et diligentius præparate, et curiosius agite, et considerate locum ubi sit pes ejus, vel quis viderit eum ibi : recogitat enim de me, quod callide insidier ei.
1 Samuel 23 23 Considerate et videte omnia latibula ejus, in quibus absconditur : et revertimini ad me ad rem certam, ut vadam vobiscum. Quod si etiam in terram se abstruserit, perscrutabor eum in cunctis millibus Juda.
1 Samuel 23 24 At illi surgentes abierunt in Ziph ante Saul : David autem et viri ejus erant in deserto Maon, in campestribus ad dexteram Jesimon.
1 Samuel 23 25 Ivit ergo Saul et socii ejus ad quærendum eum : et nuntiatum est David, statimque descendit ad petram, et versabatur in deserto Maon : quod cum audisset Saul, persecutus est David in deserto Maon.
1 Samuel 23 26 Et ibat Saul ad latus montis ex parte una : David autem et viri ejus erant in latere montis ex parte altera : porro David desperabat se posse evadere a facie Saul : itaque Saul et viri ejus in modum coronæ cingebant David, et viros ejus, ut caperent eos.
1 Samuel 23 27 Et nuntius venit ad Saul, dicens : Festina, et veni, quoniam infuderunt se Philisthiim super terram.
1 Samuel 23 28 Reversus est ergo Saul desistens persequi David, et perrexit in occursum Philisthinorum : propter hoc vocaverunt locum illum, Petram dividentem.
1 Samuel 24 1 Ascendit ergo David inde : et habitavit in locis tutissimis Engaddi.
1 Samuel 24 2 Cumque reversus esset Saul, postquam persecutus est Philisthæos, nuntiaverunt ei, dicentes : Ecce, David in deserto est Engaddi.
1 Samuel 24 3 Assumens ergo Saul tria millia electorum virorum ex omni Israël, perrexit ad investigandum David et viros ejus, etiam super abruptissimas petra, quæ solis ibicibus perviæ sunt.
1 Samuel 24 4 Et venit ad caulas ovium, quæ se offerebant vianti : eratque ibi spelunca, quam ingressus est Saul, ut purgaret ventrem : porro David et viri ejus in interiore parte speluncæ latebant.
1 Samuel 24 5 Et dixerunt servi David ad eum : Ecce dies, de qua locutus est Dominus ad te : Ego tradam tibi inimicum tuum, ut facias ei sicut placuerit in oculis tuis. Surrexit ergo David, et præcidit oram chlamydis Saul silenter.
1 Samuel 24 6 Post hæc percussit cor suum David, eo quod abscidisset oram chlamydis Saul.
1 Samuel 24 7 Dixitque ad viros suos : Propitius sit mihi Dominus, ne faciam hanc rem domino meo, christo Domini, ut mittam manum meam in eum, quia christus Domini est.
1 Samuel 24 8 Et confregit David viros suos sermonibus, et non permisit eos ut consurgerent in Saul : porro Saul exsurgens de spelunca, pergebat cœpto itinere.
1 Samuel 24 9 Surrexit autem et David post eum : et egressus de spelunca, clamavit post tergum Saul, dicens : Domine mi rex. Et respexit Saul post se : et inclinans se David pronus in terram adoravit,
1 Samuel 24 10 dixitque ad Saul : Quare audis verba hominum loquentium, David quærit malum adversum te ?
1 Samuel 24 11 Ecce hodie viderunt oculi tui, quod tradiderit te Dominus in manu mea in spelunca : et cogitavi ut occiderem te, sed pepercit tibi oculus meus : dixi enim : Non extendam manum meam in dominum meum, quia christus Domini est.
1 Samuel 24 12 Quin potius pater mi, vide, et cognosce oram chlamydis tuæ in manu mea : quoniam cum præscinderem summitatem chlamydis tuæ, nolui extendere manum meam in te : animadverte, et vide, quoniam non est in manu mea malum, neque iniquitas, neque peccavi in te : tu autem insidiaris animæ meæ ut auferas eam.
1 Samuel 24 13 Judicet Dominus inter me et te, et ulciscatur me Dominus ex te : manus autem mea non sit in te.
1 Samuel 24 14 Sicut et in proverbio antiquo dicitur : Ab impiis egredietur impietas : manus ergo mea non sit in te.
1 Samuel 24 15 Quem persequeris, rex Israël ? quem persequeris ? canem mortuum persequeris, et pulicem unum.
1 Samuel 24 16 Sit Dominus judex, et judicet inter me et te : et videat, et judicet causam meam, et eruat me de manu tua.
1 Samuel 24 17 Cum autem complesset David loquens sermones hujuscemodi ad Saul, dixit Saul : Numquid vox hæc tua est fili mi David ? Et levavit Saul vocem suam, et flevit :
1 Samuel 24 18 dixitque ad David : Justior tu es quam ego : tu enim tribuisti mihi bona : ego autem reddidi tibi mala.
1 Samuel 24 19 Et tu indicasti hodie quæ feceris mihi bona : quomodo tradiderit me Dominus in manum tuam, et non occideris me.
1 Samuel 24 20 Quis enim cum invenerit inimicum suum, dimittet eum in via bona ? Sed Dominus reddat tibi vicissitudinem hanc pro eo quod hodie operatus es in me.
1 Samuel 24 21 Et nunc quia scio quod certissime regnaturus sis, et habiturus in manu tua regnum Israël :
1 Samuel 24 22 jura mihi in Domino, ne deleas semen meum post me, neque auferas nomen meum de domo patris mei.
1 Samuel 24 23 Et juravit David Sauli. Abiit ergo Saul in domum suam : et David et viri ejus ascenderunt ad tutiora loca.
1 Samuel 25 1 Mortuus est autem Samuel, et congregatus est universus Israël, et planxerunt eum, et sepelierunt eum in domo sua in Ramatha. Consurgensque David descendit in desertum Pharan.
1 Samuel 25 2 Erat autem vir quispiam in solitudine Maon, et possessio ejus in Carmelo, et homo ille magnus nimis : erantque ei oves tria millia, et mille capræ : et accidit ut tonderetur grex ejus in Carmelo.
1 Samuel 25 3 Nomen autem viri illius erat Nabal : et nomen uxoris ejus Abigail : eratque mulier illa prudentissima, et speciosa : porro vir ejus durus, et pessimus, et malitiosus : erat autem de genere Caleb.
1 Samuel 25 4 Cum ergo audisset David in deserto quod tonderet Nabal gregem suum,
1 Samuel 25 5 misit decem juvenes, et dixit eis : Ascendite in Carmelum, et venietis ad Nabal, et salutabitis eum ex nomine meo pacifice.
1 Samuel 25 6 Et dicetis : Sit fratribus meis, et tibi pax, et domui tuæ pax, et omnibus, quæcumque habes, sit pax.
1 Samuel 25 7 Audivi quod tonderent pastores tui, qui erant nobiscum in deserto : numquam eis molesti fuimus, nec aliquando defuit quidquam eis de grege, omni tempore quo fuerunt nobiscum in Carmelo.
1 Samuel 25 8 Interroga pueros tuos, et indicabunt tibi. Nunc ergo inveniant pueri tui gratiam in oculis tuis : in die enim bona venimus : quodcumque invenerit manus tua, da servis tuis, et filio tuo David.
1 Samuel 25 9 Cumque venissent pueri David, locuti sunt ad Nabal omnia verba hæc ex nomine David : et siluerunt.
1 Samuel 25 10 Respondens autem Nabal pueris David, ait : Quis est David ? et quis est filius Isai ? hodie increverunt servi qui fugiunt dominos suos.
1 Samuel 25 11 Tollam ergo panes meos, et aquas meas, et carnes pecorum, quæ occidi tonsoribus meis, et dabo viris quos nescio unde sint ?
1 Samuel 25 12 Regressi sunt itaque pueri David per viam suam, et reversi venerunt, et nuntiaverunt ei omnia verba quæ dixerat.
1 Samuel 25 13 Tunc ait David pueris suis : Accingatur unusquisque gladio suo. Et accincti sunt singuli gladiis suis, accinctusque est et David ense suo : et secuti sunt David quasi quadringenti viri : porro ducenti remanserunt ad sarcinas.
1 Samuel 25 14 Abigail autem uxori Nabal nuntiavit unus de pueris suis, dicens : Ecce David misit nuntios de deserto, ut benedicerent domino nostro : et aversatus est eos.
1 Samuel 25 15 Homines isti boni satis fuerant nobis, et non molesti : nec quidquam aliquando periit omni tempore, quo fuimus conversati cum eis in deserto :
1 Samuel 25 16 pro muro erant nobis tam in nocte quam in die, omnibus diebus quibus pavimus apud eos greges.
1 Samuel 25 17 Quam ob rem considera, et recogita quid facias : quoniam completa est malitia adversum virum tuum, et adversum domum tuam, et ipse est filius Belial, ita ut nemo possit ei loqui.
1 Samuel 25 18 Festinavit igitur Abigail, et tulit ducentos panes, et duos utres vini, et quinque arietes coctos, et quinque sata polentæ, et centum ligaturas uvæ passæ, et ducentas massas caricarum, et posuit super asinos :
1 Samuel 25 19 dixitque pueris suis : Præcedite me : ecce ego post tergum sequar vos : viro autem suo Nabal non indicavit.
1 Samuel 25 20 Cum ergo ascendisset asinum, et descenderet ad radices montis, David et viri ejus descendebant in occursum ejus : quibus et illa occurrit.
1 Samuel 25 21 Et ait David : Vere frustra servavi omnia quæ hujus erant in deserto, et non periit quidquam de cunctis quæ ad eum pertinebant : et reddidit mihi malum pro bono.
1 Samuel 25 22 Hæc faciat Deus inimicis David, et hæc addat, si reliquero de omnibus quæ ad ipsum pertinent usque mane, mingentem ad parietem.
1 Samuel 25 23 Cum autem vidisset Abigail David, festinavit, et descendit de asino, et procidit coram David super faciem suam, et adoravit super terram,
1 Samuel 25 24 et cecidit ad pedes ejus, et dixit : In me sit, domine mi, hæc iniquitas : loquatur, obsecro ancilla tua in auribus tuis : et audi verba famulæ tuæ.
1 Samuel 25 25 Ne ponat, oro, dominus meus rex cor suum super virum istum iniquum Nabal : quoniam secundum nomen suum stultus est, et stultitia est cum eo : ego autem ancilla tua non vidi pueros tuos, domine mi, quos misisti.
1 Samuel 25 26 Nunc ergo, domine mi, vivit Dominus, et vivit anima tua, qui prohibuit te ne venires in sanguinem, et salvavit manum tuam tibi : et nunc fiant sicut Nabal inimici tui, et qui quærunt domino meo malum.
1 Samuel 25 27 Quapropter suscipe benedictionem hanc, quam attulit ancilla tua tibi domino meo : et da pueris qui sequuntur te dominum meum.
1 Samuel 25 28 Aufer iniquitatem famulæ tuæ : faciens enim faciet Dominus tibi domino meo domum fidelem, quia prælia Domini, domine mi, tu præliaris : malitia ergo non inveniatur in te omnibus diebus vitæ tuæ.
1 Samuel 25 29 Si enim surrexerit aliquando homo persequens te, et quærens animam tuam, erit anima domini mei custodita quasi in fasciculo viventium, apud Dominum Deum tuum : porro inimicorum tuorum anima rotabitur, quasi in impetu et circulo fundæ.
1 Samuel 25 30 Cum ergo fecerit Dominus tibi domino meo omnia quæ locutus est bona de te, et constituerit te ducem super Israël,
1 Samuel 25 31 non erit tibi hoc in singultum, et in scrupulum cordis domino meo, quod effuderis sanguinem innoxium, aut ipse te ultus fueris : et cum benefecerit Dominus domino meo, recordaberis ancillæ tuæ.
1 Samuel 25 32 Et ait David ad Abigail : Benedictus Dominus Deus Israël, qui misit hodie te in occursum meum, et benedictum eloquium tuum,
1 Samuel 25 33 et benedicta tu, quæ prohibuisti me hodie ne irem ad sanguinem, et ulciscerer me manu mea.
1 Samuel 25 34 Alioquin vivit Dominus Deus Israël, qui prohibuit me ne malum facerem tibi : nisi cito venisses in occursum mihi, non remansisset Nabal usque ad lucem matutinam, mingens ad parietem.
1 Samuel 25 35 Suscepit ergo David de manu ejus omnia quæ attulerat ei, dixitque ei : Vade pacifice in domum tuam, ecce audivi vocem tuam, et honoravi faciem tuam.
1 Samuel 25 36 Venit autem Abigail ad Nabal : et ecce erat ei convivium in domo ejus, quasi convivium regis, et cor Nabal jucundum : erat enim ebrius nimis : et non indicavit ei verbum pusillum aut grande usque mane.
1 Samuel 25 37 Diluculo autem cum digessisset vinum Nabal, indicavit ei uxor sua verba hæc, et emortuum est cor ejus intrinsecus, et factus est quasi lapis.
1 Samuel 25 38 Cumque pertransissent decem dies, percussit Dominus Nabal, et mortuus est.
1 Samuel 25 39 Quod cum audisset David mortuum Nabal, ait : Benedictus Dominus, qui judicavit causam opprobrii mei de manu Nabal, et servum suum custodivit a malo, et malitiam Nabal reddidit Dominus in caput ejus. Misit ergo David, et locutus est ad Abigail, ut sumeret eam sibi in uxorem.
1 Samuel 25 40 Et venerunt pueri David ad Abigail in Carmelum, et locuti sunt ad eam, dicentes : David misit nos ad te, ut accipiat te sibi in uxorem.
1 Samuel 25 41 Quæ consurgens, adoravit prona in terram, et ait : Ecce famula tua sit in ancillam, ut lavet pedes servorum domini mei.
1 Samuel 25 42 Et festinavit, et surrexit Abigail, et ascendit super asinum, et quinque puellæ ierunt cum ea, pedissequæ ejus, et secuta est nuntios David : et facta est illi uxor.
1 Samuel 25 43 Sed et Achinoam accepit David de Jezraël : et fuit utraque uxor ejus.
1 Samuel 25 44 Saul autem dedit Michol filiam suam uxorem David, Phalti filio Lais, qui erat de Gallim.
1 Samuel 26 1 Et venerunt Ziphæi ad Saul in Gabaa, dicentes : Ecce, David absconditus est in colle Hachila, quæ est ex adverso solitudinis.
1 Samuel 26 2 Et surrexit Saul, et descendit in desertum Ziph, et cum eo tria millia virorum de electis Israël, ut quæreret David in deserto Ziph.
1 Samuel 26 3 Et castrametatus est Saul in Gabaa Hachila, quæ erat ex adverso solitudinis in via : David autem habitabat in deserto. Videns autem quod venisset Saul post se in desertum,
1 Samuel 26 4 misit exploratores, et didicit quod illuc venisset certissime.
1 Samuel 26 5 Et surrexit David clam, et venit ad locum ubi erat Saul : cumque vidisset locum in quo dormiebat Saul, et Abner filius Ner, princeps militiæ ejus, et Saulem dormientem in tentorio, et reliquum vulgus per circuitum ejus,
1 Samuel 26 6 ait David ad Achimelech Hethæum, et Abisai filium Sarviæ, fratrem Joab, dicens : Quis descendet mecum ad Saul in castra ? Dixitque Abisai : Ego descendam tecum.
1 Samuel 26 7 Venerunt ergo David et Abisai ad populum nocte, et invenerunt Saul jacentem et dormientem in tentorio, et hastam fixam in terra ad caput ejus : Abner autem et populum dormientes in circuitu ejus.
1 Samuel 26 8 Dixitque Abisai ad David : Conclusit Deus inimicum tuum hodie in manus tuas : nunc ergo perfodiam eum lancea in terra, semel, et secundo opus non erit.
1 Samuel 26 9 Et dixit David ad Abisai : Ne interficias eum : quis enim extendet manum suam in christum Domini, et innocens erit ?
1 Samuel 26 10 Et dixit David : Vivit Dominus, quia nisi Dominus percusserit eum, aut dies ejus venerit ut moriatur, aut in prælium descendens perierit :
1 Samuel 26 11 propitius sit mihi Dominus ne extendam manum meam in christum Domini : nunc igitur tolle hastam, quæ est ad caput ejus, et scyphum aquæ, et abeamus.
1 Samuel 26 12 Tulit igitur David hastam, et scyphum aquæ, qui erat ad caput Saul, et abierunt : et non erat quisquam, qui videret, et intelligeret, et evigilaret, sed omnes dormiebant, quia sopor Domini irruerat super eos.
1 Samuel 26 13 Cumque transisset David ex adverso, et stetisset in vertice montis de longe, et esset grande intervallum inter eos,
1 Samuel 26 14 clamavit David ad populum, et ad Abner filium Ner, dicens : Nonne respondebis, Abner ? Et respondens Abner, ait : Quis es tu, qui clamas, et inquietas regem ?
1 Samuel 26 15 Et ait David ad Abner : Numquid non vir tu es ? et quis alius similis tui in Israël ? quare ergo non custodisti dominum tuum regem ? ingressus est enim unus de turba ut interficeret regem, dominum tuum.
1 Samuel 26 16 Non est bonum hoc, quod fecisti : vivit Dominus, quoniam filii mortis estis vos, qui non custodistis dominum vestrum, christum Domini : nunc ergo vide ubi sit hasta regis, et ubi sit scyphus aquæ qui erat ad caput ejus.
1 Samuel 26 17 Cognovit autem Saul vocem David, et dixit : Numquid vox hæc tua, fili mi David ? Et ait David : Vox mea, domine mi rex.
1 Samuel 26 18 Et ait : Quam ob causam dominus meus persequitur servum suum ? Quid feci ? aut quod est malum in manu mea ?
1 Samuel 26 19 Nunc ergo audi, oro, domine mi rex, verba servi tui : si Dominus incitat te adversum me, odoretur sacrificium : si autem filii hominum, maledicti sunt in conspectu Domini : qui ejecerunt me hodie, ut non habitem in hæreditate Domini, dicentes : Vade, servi diis alienis.
1 Samuel 26 20 Et nunc non effundatur sanguis meus in terram coram Domino : quia egressus est rex Israël ut quærat pulicem unum, sicut persequitur perdix in montibus.
1 Samuel 26 21 Et ait Saul : Peccavi, revertere fili mi David : nequaquam enim ultra tibi malefaciam, eo quod pretiosa fuerit anima mea in oculis tuis hodie : apparet enim quod stulte egerim, et ignoraverim multa nimis.
1 Samuel 26 22 Et respondens David, ait : Ecce hasta regis : transeat unus de pueris regis, et tollat eam.
1 Samuel 26 23 Dominus autem retribuet unicuique secundum justitiam suam et fidem : tradidit enim te Dominus hodie in manum meam, et nolui extendere manum meam in christum Domini.
1 Samuel 26 24 Et sicut magnificata est anima tua hodie in oculis meis, sic magnificetur anima mea in oculis Domini, et liberet me de omni angustia.
1 Samuel 26 25 Ait ergo Saul ad David : Benedictus tu fili mi David : et quidem faciens facies, et potens poteris. Abiit autem David in viam suam, et Saul reversus est in locum suum.
1 Samuel 27 1 Et ait David in corde suo : Aliquando incidam una die in manus Saul : nonne melius est ut fugiam, et salver in terra Philisthinorum, ut desperet Saul, cessetque me quærere in cunctis finibus Israël ? Fugiam ergo manus ejus.
1 Samuel 27 2 Et surrexit David, et abiit ipse, et sexcenti viri cum eo, ad Achis filium Maoch regem Geth.
1 Samuel 27 3 Et habitavit David cum Achis in Geth, ipse et viri ejus : vir et domus ejus : et David, et duæ uxores ejus, Achinoam Jezrahelitis, et Abigail uxor Nabal Carmeli.
1 Samuel 27 4 Et nuntiatum est Sauli quod fugisset David in Geth, et non addidit ultra quærere eum.
1 Samuel 27 5 Dixit autem David ad Achis : Si inveni gratiam in oculis tuis, detur mihi locus in una urbium regionis hujus, ut habitem ibi : cur enim manet servus tuus in civitate regis tecum ?
1 Samuel 27 6 Dedit itaque ei Achis in die illa Siceleg : propter quam causam facta est Siceleg regum Juda, usque in diem hanc.
1 Samuel 27 7 Fuit autem numerus dierum, quibus habitavit David in regione Philisthinorum, quatuor mensium.
1 Samuel 27 8 Et ascendit David et viri ejus, et agebant prædas de Gessuri, et de Gerzi, et de Amalecitis : hi enim pagi habitabantur in terra antiquitus, euntibus Sur usque ad terram Ægypti.
1 Samuel 27 9 Et percutiebat David omnem terram, nec relinquebat viventem virum et mulierem : tollensque oves, et boves, et asinos, et camelos, et vestes, revertebatur, et veniebat ad Achis.
1 Samuel 27 10 Dicebat autem ei Achis : In quem irruisti hodie ? Respondebat David : Contra meridiem Judæ, et contra meridiem Jerameel, et contra meridiem Ceni.
1 Samuel 27 11 Virum et mulierem non vivificabat David, nec adducebat in Geth, dicens : Ne forte loquantur adversum nos : Hæc fecit David : et hoc erat decretum illi omnibus diebus quibus habitavit in regione Philisthinorum.
1 Samuel 27 12 Credidit ergo Achis David, dicens : Multa mala operatus est contra populum suum Israël : erit igitur mihi servus sempiternus.
1 Samuel 28 1 Factum est autem in diebus illis, congregaverunt Philisthiim agmina sua, ut præpararentur ad bellum contra Israël : dixitque Achis ad David : Sciens nunc scito, quoniam mecum egredieris in castris tu, et viri tui.
1 Samuel 28 2 Dixitque David ad Achis : Nunc scies quæ facturus est servus tuus. Et ait Achis ad David : Et ego custodem capitis mei ponam te cunctis diebus.
1 Samuel 28 3 Samuel autem mortuus est, planxitque eum omnis Israël, et sepelierunt eum in Ramatha urbe sua. Et Saul abstulit magos et hariolos de terra.
1 Samuel 28 4 Congregatique sunt Philisthiim, et venerunt, et castrametati sunt in Sunam : congregavit autem et Saul universum Israël, et venit in Gelboë.
1 Samuel 28 5 Et vidit Saul castra Philisthiim, et timuit, et expavit cor ejus nimis.
1 Samuel 28 6 Consuluitque Dominum, et non respondit ei neque per somnia, neque per sacerdotes, neque per prophetas.
1 Samuel 28 7 Dixitque Saul servis suis : Quærite mihi mulierem habentem pythonem, et vadam ad eam, et sciscitabor per illam. Et dixerunt servi ejus ad eum : Est mulier pythonem habens in Endor.
1 Samuel 28 8 Mutavit ergo habitum suum, vestitusque est aliis vestimentis, et abiit ipse, et duo viri cum eo, veneruntque ad mulierem nocte, et ait illi : Divina mihi in pythone, et suscita mihi quem dixero tibi.
1 Samuel 28 9 Et ait mulier ad eum : Ecce, tu nosti quanta fecerit Saul, et quomodo eraserit magos et hariolos de terra : quare ergo insidiaris animæ meæ, ut occidar ?
1 Samuel 28 10 Et juravit ei Saul in Domino, dicens : Vivit Dominus, quia non eveniet tibi quidquam mali propter hanc rem.
1 Samuel 28 11 Dixitque ei mulier : Quem suscitabo tibi ? Qui ait : Samuelem mihi suscita.
1 Samuel 28 12 Cum autem vidisset mulier Samuelem, exclamavit voce magna, et dixit ad Saul : Quare imposuisti mihi ? Tu es enim Saul.
1 Samuel 28 13 Dixitque ei rex : Noli timere : quid vidisti ? Et ait mulier ad Saul : Deos vidi ascendentes de terra.
1 Samuel 28 14 Dixitque ei : Qualis est forma ejus ? Quæ ait : Vir senex ascendit, et ipse amictus est pallio. Et intellexit Saul quod Samuel esset, et inclinavit se super faciem suam in terra, et adoravit.
1 Samuel 28 15 Dixit autem Samuel ad Saul : Quare inquietasti me ut suscitarer ? Et ait Saul : Coarctor nimis : siquidem Philisthiim pugnant adversum me, et Deus recessit a me, et exaudire me noluit neque in manu prophetarum, neque per somnia : vocavi ergo te, ut ostenderes mihi quid faciam.
1 Samuel 28 16 Et ait Samuel : Quid interrogas me, cum Dominus recesserit a te, et transierit ad æmulum tuum ?
1 Samuel 28 17 Faciet enim tibi Dominus sicut locutus est in manu mea, et scindet regnum tuum de manu tua et dabit illud proximo tuo David :
1 Samuel 28 18 quia non obedisti voci Domini, neque fecisti iram furoris ejus in Amalec : idcirco quod pateris, fecit tibi Dominus hodie.
1 Samuel 28 19 Et dabit Dominus etiam Israël tecum in manus Philisthiim : cras autem tu et filii tui mecum eritis : sed et castra Israël tradet Dominus in manus Philisthiim.
1 Samuel 28 20 Statimque Saul cecidit porrectus in terram : extimuerat enim verba Samuelis, et robur non erat in eo, quia non comederat panem tota die illa.
1 Samuel 28 21 Ingressa est itaque mulier illa ad Saul (conturbatus enim erat valde), dixitque ad eum : Ecce obedivit ancilla tua voci tuæ, et posui animam meam in manu mea : et audivi sermones tuos, quos locutus es ad me.
1 Samuel 28 22 Nunc igitur audi et tu vocem ancillæ tuæ, et ponam coram te buccellam panis, ut comedens convalescas, et possis iter agere.
1 Samuel 28 23 Qui renuit, et ait : Non comedam. Coëgerunt autem eum servi sui et mulier, et tandem audita voce eorum surrexit de terra, et sedit super lectum.
1 Samuel 28 24 Mulier autem illa habebat vitulum pascualem in domo, et festinavit, et occidit eum : tollensque farinam, miscuit eam, et coxit azyma,
1 Samuel 28 25 et posuit ante Saul et ante servos ejus. Qui cum comedissent, surrexerunt, et ambulaverunt per totam noctem illam.
1 Samuel 29 1 Congregata sunt ergo Philisthiim universa agmina in Aphec : sed et Israël castrametatus est super fontem, qui erat in Jezrahel.
1 Samuel 29 2 Et satrapæ quidem Philisthiim incedebant in centuriis et millibus : David autem et viri ejus erant in novissimo agmine cum Achis.
1 Samuel 29 3 Dixeruntque principes Philisthiim ad Achis : Quid sibi volunt Hebræi isti ? Et ait Achis ad principes Philisthiim : Num ignoratis David, qui fuit servus Saul regis Israël, et est apud me multis diebus, vel annis, et non inveni in eo quidquam ex die qua transfugit ad me, usque ad diem hanc ?
1 Samuel 29 4 Irati sunt autem adversus eum principes Philisthiim, et dixerunt ei : Revertatur vir iste, et sedeat in loco suo, in quo constituisti eum, et non descendat nobiscum in prælium, ne fiat nobis adversarius, cum præliari cœperimus : quomodo enim aliter poterit placare dominum suum, nisi in capitibus nostris ?
1 Samuel 29 5 Nonne iste est David, cui cantabant in choris, dicentes : Percussit Saul in millibus suis, et David in decem millibus suis ?
1 Samuel 29 6 Vocavit ergo Achis David, et ait ei : Vivit Dominus, quia rectus es tu, et bonus in conspectu meo : et exitus tuus, et introitus tuus mecum est in castris : et non inveni in te quidquam mali ex die qua venisti ad me, usque in diem hanc : sed satrapis non places.
1 Samuel 29 7 Revertere ergo, et vade in pace, et non offendas oculos satraparum Philisthiim.
1 Samuel 29 8 Dixitque David ad Achis : Quid enim feci, et quid invenisti in me servo tuo, a die qua fui in conspectu tuo in diem hanc, ut non veniam, et pugnem contra inimicos domini mei regis ?
1 Samuel 29 9 Respondens autem Achis, locutus est ad David : Scio quia bonus es tu in oculis meis, sicut angelus Dei : sed principes Philisthinorum dixerunt : Non ascendet nobiscum in prælium.
1 Samuel 29 10 Igitur consurge mane tu, et servi domini tui, qui venerunt tecum : et cum de nocte surrexeritis, et cœperit dilucescere, pergite.
1 Samuel 29 11 Surrexit itaque de nocte David ipse et viri ejus, ut proficiscerentur mane, et reverterentur ad terram Philisthiim : Philisthiim autem ascenderunt in Jezrahel.
1 Samuel 30 1 Cumque venissent David et viri ejus in Siceleg die tertia, Amalecitæ impetum fecerant ex parte australi in Siceleg, et percusserant Siceleg, et succenderant eam igni.
1 Samuel 30 2 Et captivas duxerant mulieres ex ea, a minimo usque ad magnum : et non interfecerant quemquam, sed secum duxerant, et pergebant itinere suo.
1 Samuel 30 3 Cum ergo venissent David et viri ejus ad civitatem, et invenissent eam succensam igni, et uxores suas, et filios suos, et filias ductas esse captivas,
1 Samuel 30 4 levaverunt David et populus qui erat cum eo voces suas, et planxerunt donec deficerent in eis lacrimæ.
1 Samuel 30 5 Siquidem et duæ uxores David captivæ ductæ fuerant, Achinoam Jezrahelites, et Abigail uxor Nabal Carmeli.
1 Samuel 30 6 Et contristatus est David valde : volebat enim eum populus lapidare, quia amara erat anima uniuscujusque viri super filiis suis et filiabus : confortatus est autem David in Domino Deo suo.
1 Samuel 30 7 Et ait ad Abiathar sacerdotem filium Achimelech : Applica ad me ephod. Et applicavit Abiathar ephod ad David,
1 Samuel 30 8 et consuluit David Dominum, dicens : Persequar latrunculos hos, et comprehendam eos, an non ? Dixitque ei Dominus : Persequere : absque dubio enim comprehendes eos, et excuties prædam.
1 Samuel 30 9 Abiit ergo David ipse, et sexcenti viri qui erant cum eo, et venerunt usque ad torrentem Besor : et lassi quidam substiterunt.
1 Samuel 30 10 Persecutus est autem David ipse, et quadringenti viri : substiterant enim ducenti, qui lassi transire non poterant torrentem Besor.
1 Samuel 30 11 Et invenerunt virum Ægyptium in agro, et adduxerunt eum ad David : dederuntque ei panem ut comederet, et biberet aquam,
1 Samuel 30 12 sed et fragmen massæ caricarum, et duas ligaturas uvæ passæ. Quæ cum comedisset, reversus est spiritus ejus, et refocillatus est : non enim comederat panem, neque biberat aquam, tribus diebus et tribus noctibus.
1 Samuel 30 13 Dixit itaque ei David : Cujus es tu ? vel unde ? et quo pergis ? Qui ait : Puer Ægyptius ego sum, servus viri Amalecitæ : dereliquit autem me dominus meus, quia ægrotare cœpi nudiustertius.
1 Samuel 30 14 Siquidem nos erupimus ad australem plagam Cerethi, et contra Judam, et ad meridiem Caleb, et Siceleg succendimus igni.
1 Samuel 30 15 Dixitque ei David : Potes me ducere ad cuneum istum ? Qui ait : Jura mihi per Deum quod non occidas me, et non tradas me in manus domini mei, et ego ducam te ad cuneum istum. Et juravit ei David.
1 Samuel 30 16 Qui cum duxisset eum, ecce illi discumbebant super faciem universæ terræ comedentes et bibentes, et quasi festum celebrantes diem, pro cuncta præda et spoliis quæ ceperant de terra Philisthiim, et de terra Juda.
1 Samuel 30 17 Et percussit eos David a vespere usque ad vesperam alterius diei, et non evasit ex eis quisquam, nisi quadringenti viri adolescentes, qui ascenderant camelos, et fugerant.
1 Samuel 30 18 Eruit ergo David omnia quæ tulerant Amalecitæ, et duas uxores suas eruit.
1 Samuel 30 19 Nec defuit quidquam a parvo usque ad magnum, tam de filiis quam de filiabus, et de spoliis, et quæcumque rapuerant, omnia reduxit David.
1 Samuel 30 20 Et tulit universos greges et armenta, et minavit ante faciem suam : dixeruntque : Hæc est præda David.
1 Samuel 30 21 Venit autem David ad ducentos viros, qui lassi subsisterant, nec sequi potuerant David, et residere eos jusserat in torrente Besor : qui egressi sunt obviam David, et populo qui erat cum eo. Accedens autem David ad populum, salutavit eos pacifice.
1 Samuel 30 22 Respondensque omnis vir pessimus et iniquus de viris qui ierant cum David, dixit : Quia non venerunt nobiscum, non dabimus eis quidquam de præda quam eruimus : sed sufficiat unicuique uxor sua et filii : quos cum acceperint, recedant.
1 Samuel 30 23 Dixit autem David : Non sic facietis fratres mei de his, quæ tradidit nobis Dominus, et custodivit nos, et dedit latrunculos, qui eruperant adversum nos, in manus nostras :
1 Samuel 30 24 nec audiet vos quisquam super sermone hoc : æqua enim pars erit descendentis ad prælium, et remanentis ad sarcinas, et similiter divident.
1 Samuel 30 25 Et factum est hoc ex die illa, et deinceps constitutum et præfinitum, et quasi lex in Israël usque in diem hanc.
1 Samuel 30 26 Venit ergo David in Siceleg, et misit dona de præda senioribus Juda proximis suis, dicens : Accipite benedictionem de præda hostium Domini :
1 Samuel 30 27 his qui erant in Bethel, et qui in Ramoth ad meridiem, et qui in Jether,
1 Samuel 30 28 et qui in Aroër, et qui in Sephamoth, et qui in Esthamo,
1 Samuel 30 29 et qui in Rachal, et qui in urbibus Jerameel, et qui in urbibus Ceni,
1 Samuel 30 30 et qui in Arama, et qui in lacu Asan, et qui in Athach,
1 Samuel 30 31 et qui in Hebron, et reliquis qui erant in his locis, in quibus commoratus fuerat David ipse, et viri ejus.
1 Samuel 31 1 Philisthiim autem pugnabant adversum Israël : et fugerunt viri Israël ante faciem Philisthiim, et ceciderunt interfecti in monte Gelboë.
1 Samuel 31 2 Irrueruntque Philisthiim in Saul, et in filios ejus, et percusserunt Jonathan, et Abinadab, et Melchisua filios Saul,
1 Samuel 31 3 totumque pondus prælii versum est in Saul : et consecuti sunt eum viri sagittarii, et vulneratus est vehementer a sagittariis.
1 Samuel 31 4 Dixitque Saul ad armigerum suum : Evagina gladium tuum, et percute me : ne forte veniant incircumcisi isti, et interficiant me, illudentes mihi. Et noluit armiger ejus : fuerat enim nimio terrore perterritus. Arripuit itaque Saul gladium, et irruit super eum.
1 Samuel 31 5 Quod cum vidisset armiger ejus, videlicet quod mortuus esset Saul, irruit etiam ipse super gladium suum, et mortuus est cum eo.
1 Samuel 31 6 Mortuus est ergo Saul, et tres filii ejus, et armiger illius, et universi viri ejus in die illa pariter.
1 Samuel 31 7 Videntes autem viri Israël, qui erant trans vallem, et trans Jordanem, quod fugissent viri Israëlitæ, et quod mortuus esset Saul, et filii ejus, reliquerunt civitates suas, et fugerunt : veneruntque Philisthiim, et habitaverunt ibi.
1 Samuel 31 8 Facta autem die altera, venerunt Philisthiim, ut spoliarent interfectos, et invenerunt Saul et tres filios ejus jacentes in monte Gelboë.
1 Samuel 31 9 Et præciderunt caput Saul, et spoliaverunt eum armis : et miserunt in terram Philisthinorum per circuitum, ut annuntiaretur in templo idolorum, et in populis.
1 Samuel 31 10 Et posuerunt arma ejus in templo Astaroth, corpus vero ejus suspenderunt in muro Bethsan.
1 Samuel 31 11 Quod cum audissent habitatores Jabes Galaad, quæcumque fecerant Philisthiim Saul,
1 Samuel 31 12 surrexerunt omnes viri fortissimi, et ambulaverunt tota nocte, et tulerunt cadaver Saul, et cadavera filiorum ejus de muro Bethsan : veneruntque Jabes Galaad, et combusserunt ea ibi :
1 Samuel 31 13 et tulerunt ossa eorum, et sepelierunt in nemore Jabes, et jejunaverunt septem diebus.
2 Samuel 1 1 Factum est autem, postquam mortuus est Saul, ut David reverteretur a cæde Amalec, et maneret in Siceleg duos dies.
2 Samuel 1 2 In die autem tertia apparuit homo veniens de castris Saul veste conscissa, et pulvere conspersus caput : et ut venit ad David, cecidit super faciem suam, et adoravit.
2 Samuel 1 3 Dixitque ad eum David : Unde venis ? Qui ait ad eum : De castris Israël fugi.
2 Samuel 1 4 Et dixit ad eum David : Quod est verbum quod factum est ? indica mihi. Qui ait : Fugit populus ex prælio, et multi corruentes e populo mortui sunt : sed et Saul et Jonathas filius ejus interierunt.
2 Samuel 1 5 Dixitque David ad adolescentem, qui nuntiabat ei : Unde scis quia mortuus est Saul, et Jonathas filius ejus ?
2 Samuel 1 6 Et ait adolescens, qui nuntiabat ei : Casu veni in montem Gelboë, et Saul incumbebat super hastam suam : porro currus et equites appropinquabant ei,
2 Samuel 1 7 et conversus post tergum suum, vidensque me vocavit. Cui cum respondissem : Adsum :
2 Samuel 1 8 dixit mihi : Quisnam es tu ? Et aio ad eum : Amalecites ego sum.
2 Samuel 1 9 Et locutus est mihi : Sta super me, et interfice me : quoniam tenent me angustiæ, et adhuc tota anima mea in me est.
2 Samuel 1 10 Stansque super eum, occidi illum : sciebam enim quod vivere non poterat post ruinam : et tuli diadema quod erat in capite ejus, et armillam de brachio illius, et attuli ad te dominum meum huc.
2 Samuel 1 11 Apprehendens autem David vestimenta sua scidit, omnesque viri, qui erant cum eo,
2 Samuel 1 12 et planxerunt, et fleverunt, et jejunaverunt usque ad vesperam super Saul, et super Jonathan filium ejus, et super populum Domini, et super domum Israël, eo quod corruissent gladio.
2 Samuel 1 13 Dixitque David ad juvenem qui nuntiaverat ei : Unde es tu ? Qui respondit : Filius hominis advenæ Amalecitæ ego sum.
2 Samuel 1 14 Et ait ad eum David : Quare non timuisti mittere manum tuam ut occideres christum Domini ?
2 Samuel 1 15 Vocansque David unum de pueris suis, ait : Accedens irrue in eum. Qui percussit illum, et mortuus est.
2 Samuel 1 16 Et ait ad eum David : Sanguis tuus super caput tuum : os enim tuum locutum est adversum te, dicens : Ego interfeci christum Domini.
2 Samuel 1 17 Planxit autem David planctum hujuscemodi super Saul, et super Jonathan filium ejus,
2 Samuel 1 18 (et præcepit ut docerent filios Juda arcum, sicut scriptum est in libro justorum), et ait : Considera Israël, pro his qui mortui sunt, super excelsa tua vulnerati,
2 Samuel 1 19 inclyti, Israël, super montes tuos interfecti sunt : quomodo ceciderunt fortes ?
2 Samuel 1 20 Nolite annuntiare in Geth, neque annuntietis in compitis Ascalonis : ne forte lætentur filiæ Philisthiim, ne exultent filiæ incircumcisorum.
2 Samuel 1 21 Montes Gelboë, nec ros, nec pluvia veniant super vos, neque sint agri primitiarum : quia ibi abjectus est clypeus fortium, clypeus Saul, quasi non esset unctus oleo.
2 Samuel 1 22 A sanguine interfectorum, ab adipe fortium, sagitta Jonathæ numquam rediit retrorsum, et gladius Saul non est reversus inanis.
2 Samuel 1 23 Saul et Jonathas amabiles, et decori in vita sua, in morte quoque non sunt divisi : aquilis velociores, leonibus fortiores.
2 Samuel 1 24 Filiæ Israël super Saul flete, qui vestiebat vos coccino in deliciis, qui præbebat ornamenta aurea cultui vestro.
2 Samuel 1 25 Quomodo ceciderunt fortes in prælio ? Jonathas in excelsis tuis occisus est ?
2 Samuel 1 26 Doleo super te frater mi Jonatha decore nimis, et amabilis super amorem mulierum. Sicut mater unicum amat filium suum, ita ego te diligebam.
2 Samuel 1 27 Quomodo ceciderunt robusti, et perierunt arma bellica ?
2 Samuel 2 1 Igitur post hæc consuluit David Dominum, dicens : Num ascendam in unam de civitatibus Juda ? Et ait Dominus ad eum : Ascende. Dixitque David : Quo ascendam ? Et respondit ei : In Hebron.
2 Samuel 2 2 Ascendit ergo David, et duæ uxores ejus, Achinoam Jezraëlites, et Abigail uxor Nabal Carmeli :
2 Samuel 2 3 sed et viros, qui erant cum eo, duxit David singulos cum domo sua : et manserunt in oppidis Hebron.
2 Samuel 2 4 Veneruntque viri Juda, et unxerunt ibi David, ut regnaret super domum Juda. Et nuntiatum est David, quod viri Jabes Galaad sepelissent Saul.
2 Samuel 2 5 Misit ergo David nuntios ad viros Jabes Galaad, dixitque ad eos : Benedicti vos Domino, qui fecistis misericordiam hanc cum domino vestro Saul, et sepelistis eum.
2 Samuel 2 6 Et nunc retribuet vobis quidem Dominus misericordiam et veritatem : sed et ego reddam gratiam, eo quod fecistis verbum istud.
2 Samuel 2 7 Confortentur manus vestræ, et estote filii fortitudinis : licet enim mortuus sit dominus vester Saul, tamen me unxit domus Juda in regem sibi.
2 Samuel 2 8 Abner autem filius Ner princeps exercitus Saul, tulit Isboseth filium Saul, et circumduxit eum per castra,
2 Samuel 2 9 regemque constituit super Galaad, et super Gessuri, et super Jezraël, et super Ephraim, et super Benjamin, et super Israël universum.
2 Samuel 2 10 Quadraginta annorum erat Isboseth filius Saul cum regnare cœpisset super Israël, et duobus annis regnavit : sola autem domus Juda sequebatur David.
2 Samuel 2 11 Et fuit numerus dierum, quos commoratus est David, imperans in Hebron super domum Juda, septem annorum, et sex mensium.
2 Samuel 2 12 Egressusque est Abner filius Ner, et pueri Isboseth filii Saul, de castris in Gabaon.
2 Samuel 2 13 Porro Joab filius Sarviæ, et pueri David egressi sunt, et occurrerunt eis juxta piscinam Gabaon. Et cum in unum convenissent, e regione sederunt : hi ex una parte piscinæ, et illi ex altera.
2 Samuel 2 14 Dixitque Abner ad Joab : Surgant pueri et ludant coram nobis. Et respondit Joab : Surgant.
2 Samuel 2 15 Surrexerunt ergo, et transierunt numero duodecim de Benjamin, ex parte Isboseth filii Saul, et duodecim de pueris David.
2 Samuel 2 16 Apprehensoque unusquisque capite comparis sui, defixit gladium in latus contrarii, et ceciderunt simul : vocatumque est nomen loci illius : Ager robustorum, in Gabaon.
2 Samuel 2 17 Et ortum est bellum durum satis in die illa : fugatusque est Abner, et viri Israël a pueris David.
2 Samuel 2 18 Erant autem ibi tres filii Sarviæ, Joab, et Abisai, et Asaël : porro Asaël cursor velocissimus fuit, quasi unus de capreis quæ morantur in silvis.
2 Samuel 2 19 Persequebatur autem Asaël Abner, et non declinavit ad dextram neque ad sinistram omittens persequi Abner.
2 Samuel 2 20 Respexit itaque Abner post tergum suum, et ait : Tune es Asaël ? Qui respondit : Ego sum.
2 Samuel 2 21 Dixitque ei Abner : Vade ad dexteram, sive ad sinistram et apprehende unum de adolescentibus, et tolle tibi spolia ejus. Noluit autem Asaël omittere quin urgeret eum.
2 Samuel 2 22 Rursumque locutus est Abner ad Asaël : Recede, noli me sequi, ne compellar confodere te in terram, et levare non potero faciem meam ad Joab fratrem tuum.
2 Samuel 2 23 Qui audire contempsit, et noluit declinare : percussit ergo eum Abner aversa hasta in inguine, et transfodit, et mortuus est in eodem loco : omnesque qui transibant per locum illum, in quo ceciderat Asaël, et mortuus erat, subsistebant.
2 Samuel 2 24 Persequentibus autem Joab, et Abisai fugientem Abner, sol occubuit : et venerunt usque ad collem aquæductus, qui est ex adverso vallis itineris deserti in Gabaon.
2 Samuel 2 25 Congregatique sunt filii Benjamin ad Abner : et conglobati in unum cuneum, steterunt in summitate tumuli unius.
2 Samuel 2 26 Et exclamavit Abner ad Joab, et ait : Num usque ad internecionem tuus mucro desæviet ? an ignoras quod periculosa sit desperatio ? Usquequo non dicis populo ut omittat persequi fratres suos ?
2 Samuel 2 27 Et ait Joab : Vivit Dominus, si locutus fuisses, mane recessisset populus persequens fratrem suum.
2 Samuel 2 28 Insonuit ergo Joab buccina, et stetit omnis exercitus, nec persecuti sunt ultra Israël, neque iniere certamen.
2 Samuel 2 29 Abner autem et viri ejus abierunt per campestria, tota nocte illa : et transierunt Jordanem, et lustrata omni Beth-horon, venerunt ad castra.
2 Samuel 2 30 Porro Joab reversus, omisso Abner, congregavit omnem populum : et defuerunt de pueris David decem et novem viri, excepto Asaële.
2 Samuel 2 31 Servi autem David percusserunt de Benjamin, et de viris qui erant cum Abner, trecentos sexaginta, qui et mortui sunt.
2 Samuel 2 32 Tuleruntque Asaël, et sepelierunt eum in sepulchro patris sui in Bethlehem : et ambulaverunt tota nocte Joab et viri qui erant cum eo, et in ipso crepusculo pervenerunt in Hebron.
2 Samuel 3 1 Facta est ergo longa concertatio inter domum Saul, et inter domum David : David proficiscens, et semper seipso robustior, domus autem Saul decrescens quotidie.
2 Samuel 3 2 Natique sunt filii David in Hebron : fuitque primogenitus ejus Amnon, de Achinoam Jezraëlitide.
2 Samuel 3 3 Et post eum Cheleab, de Abigail uxore Nabal Carmeli : porro tertius Absalom, filius Maacha filiæ Tholmai regis Gessur.
2 Samuel 3 4 Quartus autem Adonias, filius Haggith : et quintus Saphathia, filius Abital.
2 Samuel 3 5 Sextus quoque Jethraam, de Egla uxore David : hi nati sunt David in Hebron.
2 Samuel 3 6 Cum ergo esset prælium inter domum Saul et domum David, Abner filius Ner regebat domum Saul.
2 Samuel 3 7 Fuerat autem Sauli concubina nomine Respha, filia Aja. Dixitque Isboseth ad Abner :
2 Samuel 3 8 Quare ingressus es ad concubinam patris mei ? Qui iratus nimis propter verba Isboseth, ait : Numquid caput canis ego sum adversum Judam hodie, qui fecerim misericordiam super domum Saul patris tui, et super fratres et proximos ejus, et non tradidi te in manus David, et tu requisisti in me quod argueres pro muliere hodie ?
2 Samuel 3 9 Hæc faciat Deus Abner, et hæc addat ei, nisi quomodo juravit Dominus David, sic faciam cum eo,
2 Samuel 3 10 ut transferatur regnum de domo Saul, et elevetur thronus David super Israël, et super Judam, a Dan usque Bersabee.
2 Samuel 3 11 Et non potuit respondere ei quidquam, quia metuebat illum.
2 Samuel 3 12 Misit ergo Abner nuntios ad David pro se dicentes : Cujus est terra ? et ut loquerentur : Fac mecum amicitias, et erit manus mea tecum, et reducam ad te universum Israël.
2 Samuel 3 13 Qui ait : Optime : ego faciam tecum amicitias : sed unam rem peto a te, dicens : Non videbis faciem meam antequam adduxeris Michol filiam Saul : et sic venies, et videbis me.
2 Samuel 3 14 Misit autem David nuntios ad Isboseth filium Saul, dicens : Redde uxorem meam Michol, quam despondi mihi centum præputiis Philisthiim.
2 Samuel 3 15 Misit ergo Isboseth, et tulit eam a viro suo Phaltiel, filio Lais.
2 Samuel 3 16 Sequebaturque eam vir suus, plorans usque Bahurim : et dixit ad eum Abner : Vade, et revertere. Qui reversus est.
2 Samuel 3 17 Sermonem quoque intulit Abner ad seniores Israël, dicens : Tam heri quam nudiustertius quærebatis David ut regnaret super vos.
2 Samuel 3 18 Nunc ergo facite : quoniam Dominus locutus est ad David, dicens : In manu servi mei David salvabo populum meum Israël de manu Philisthiim, et omnium inimicorum ejus.
2 Samuel 3 19 Locutus est autem Abner etiam ad Benjamin. Et abiit ut loqueretur ad David in Hebron omnia quæ placuerant Israëli et universo Benjamin.
2 Samuel 3 20 Venitque ad David in Hebron cum viginti viris : et fecit David Abner, et viris ejus qui venerant cum eo, convivium.
2 Samuel 3 21 Et dixit Abner ad David : Surgam, ut congregem ad te dominum meum regem omnem Israël, et ineam tecum fœdus, et imperes omnibus, sicut desiderat anima tua. Cum ergo deduxisset David Abner, et ille isset in pace,
2 Samuel 3 22 statim pueri David et Joab venerunt, cæsis latronibus, cum præda magna nimis : Abner autem non erat cum David in Hebron, quia jam dimiserat eum, et profectus fuerat in pace.
2 Samuel 3 23 Et Joab, et omnis exercitus, qui erat cum eo, postea venerunt : nuntiatum est itaque Joab a narrantibus : Venit Abner filius Ner ad regem, et dimisit eum, et abiit in pace.
2 Samuel 3 24 Et ingressus est Joab ad regem, et ait : Quid fecisti ? Ecce venit Abner ad te : quare dimisisti eum, et abiit et recessit ?
2 Samuel 3 25 Ignoras Abner filium Ner, quoniam ad hoc venit ad te ut deciperet te, et sciret exitum tuum, et introitum tuum, et nosset omnia quæ agis ?
2 Samuel 3 26 Egressus itaque Joab a David, misit nuntios post Abner, et reduxit eum a cisterna Sira, ignorante David.
2 Samuel 3 27 Cumque rediisset Abner in Hebron, seorsum adduxit eum Joab ad medium portæ, ut loqueretur ei, in dolo : et percussit illum ibi in inguine, et mortuus est in ultionem sanguinis Asaël fratris ejus.
2 Samuel 3 28 Quod cum audisset David rem jam gestam, ait : Mundus ego sum, et regnum meum apud Dominum usque in sempiternum a sanguine Abner filii Ner,
2 Samuel 3 29 et veniat super caput Joab, et super omnem domum patris ejus : nec deficiat de domo Joab fluxum seminis sustinens, et leprosus, et tenens fusum, et cadens gladio, et indigens pane.
2 Samuel 3 30 Igitur Joab et Abisai frater ejus interfecerunt Abner, eo quod occidisset Asaël fratrem eorum in Gabaon in prælio.
2 Samuel 3 31 Dixit autem David ad Joab, et ad omnem populum, qui erat cum eo : Scindite vestimenta vestra, et accingimini saccis, et plangite ante exequias Abner : porro rex David sequebatur feretrum.
2 Samuel 3 32 Cumque sepelissent Abner in Hebron, levavit rex David vocem suam, et flevit super tumulum Abner : flevit autem et omnis populus.
2 Samuel 3 33 Plangensque rex et lugens Abner, ait : Nequaquam ut mori solent ignavi, mortuus est Abner.
2 Samuel 3 34 Manus tuæ ligatæ non sunt, et pedes tui non sunt compedibus aggravati : sed sicut solent cadere coram filiis iniquitatis, sic corruisti. Congeminansque omnis populus flevit super eum.
2 Samuel 3 35 Cumque venisset universa multitudo cibum capere cum David, clara adhuc die juravit David, dicens : Hæc faciat mihi Deus, et hæc addat, si ante occasum solis gustavero panem vel aliud quidquam.
2 Samuel 3 36 Omnisque populus audivit, et placuerunt eis cuncta quæ fecit rex in conspectu totius populi.
2 Samuel 3 37 Et cognovit omne vulgus et universus Israël in die illa, quoniam non actum fuisset a rege ut occideretur Abner filius Ner.
2 Samuel 3 38 Dixit quoque rex ad servos suos : Num ignoratis quoniam princeps et maximus cecidit hodie in Israël ?
2 Samuel 3 39 Ego autem adhuc delicatus, et unctus rex : porro viri isti filii Sarviæ duri sunt mihi : retribuat Dominus facienti malum juxta malitiam suam.
2 Samuel 4 1 Audivit autem Isboseth filius Saul quod cecidisset Abner in Hebron : et dissolutæ sunt manus ejus, omnisque Israël perturbatus est.
2 Samuel 4 2 Duo autem viri principes latronum erant filio Saul, nomen uni Baana, et nomen alteri Rechab, filii Remmon Berothitæ de filiis Benjamin : siquidem et Beroth reputata est in Benjamin.
2 Samuel 4 3 Et fugerunt Berothitæ in Gethaim, fueruntque ibi advenæ usque ad tempus illud.
2 Samuel 4 4 Erat autem Jonathæ filio Saul filius debilis pedibus : quinquennis enim fuit, quando venit nuntius de Saul et Jonatha ex Jezrahel. Tollens itaque eum nutrix sua, fugit : cumque festinaret ut fugeret, cecidit, et claudus effectus est : habuitque vocabulum Miphiboseth.
2 Samuel 4 5 Venientes igitur filii Remmon Berothitæ, Rechab et Baana, ingressi sunt fervente die domum Isboseth : qui dormiebat super stratum suum meridie. Et ostiaria domus purgans triticum, obdormivit.
2 Samuel 4 6 Ingressi sunt autem domum latenter assumentes spicas tritici, et percusserunt eum in inguine Rechab et Baana frater ejus, et fugerunt.
2 Samuel 4 7 Cum autem ingressi fuissent domum, ille dormiebat super lectum suum in conclavi, et percutientes interfecerunt eum : sublatoque capite ejus, abierunt per viam deserti tota nocte,
2 Samuel 4 8 et attulerunt caput Isboseth ad David in Hebron : dixeruntque ad regem : Ecce caput Isboseth filii Saul inimici tui, qui quærebat animam tuam : et dedit Dominus domino meo regi ultionem hodie de Saul, et de semine ejus.
2 Samuel 4 9 Respondens autem David Rechab, et Baana fratri ejus, filiis Remmon Berothitæ, dixit ad eos : Vivit Dominus, qui eruit animam meam de omni angustia,
2 Samuel 4 10 quoniam eum, qui annuntiaverat mihi, et dixerat : Mortuus est Saul : qui putabat se prospera nuntiare, tenui, et occidi eum in Siceleg, cui oportebat mercedem dare pro nuntio.
2 Samuel 4 11 Quanto magis nunc cum homines impii interfecerunt virum innoxium in domo sua, super lectum suum, non quæram sanguinem ejus de manu vestra, et auferam vos de terra ?
2 Samuel 4 12 Præcepit itaque David pueris suis, et interfecerunt eos : præcidentesque manus et pedes eorum, suspenderunt eos super piscinam in Hebron : caput autem Isboseth tulerunt, et sepelierunt in sepulchro Abner in Hebron.
2 Samuel 5 1 Et venerunt universæ tribus Israël ad David in Hebron, dicentes : Ecce nos, os tuum et caro tua sumus.
2 Samuel 5 2 Sed et heri et nudiustertius cum esset Saul rex super nos, tu eras educens et reducens Israël : dixit autem Dominus ad te : Tu pasces populum meum Israël, et tu eris dux super Israël.
2 Samuel 5 3 Venerunt quoque et seniores Israël ad regem in Hebron, et percussit cum eis rex David fœdus in Hebron coram Domino : unxeruntque David in regem super Israël.
2 Samuel 5 4 Filius triginta annorum erat David, cum regnare cœpisset, et quadraginta annis regnavit.
2 Samuel 5 5 In Hebron regnavit super Judam septem annis et sex mensibus : in Jerusalem autem regnavit triginta tribus annis super omnem Israël et Judam.
2 Samuel 5 6 Et abiit rex, et omnes viri qui erant cum eo, in Jerusalem, ad Jebusæum habitatorem terræ : dictumque est David ab eis : Non ingredieris huc, nisi abstuleris cæcos et claudos dicentes : Non ingredietur David huc.
2 Samuel 5 7 Cepit autem David arcem Sion, hæc est civitas David.
2 Samuel 5 8 Proposuerat enim David in die illa præmium, qui percussisset Jebusæum, et tetigisset domatum fistulas, et abstulisset cæcos et claudos odientes animam David. Idcirco dicitur in proverbio : Cæcus et claudus non intrabunt in templum.
2 Samuel 5 9 Habitavit autem David in arce, et vocavit eam, Civitatem David : et ædificavit per gyrum a Mello et intrinsecus.
2 Samuel 5 10 Et ingrediebatur proficiens atque succrescens, et Dominus Deus exercituum erat cum eo.
2 Samuel 5 11 Misit quoque Hiram rex Tyri nuntios ad David, et ligna cedrina, et artifices lignorum, artificesque lapidum ad parietes : et ædificaverunt domum David.
2 Samuel 5 12 Et cognovit David quoniam confirmasset eum Dominus regem super Israël, et quoniam exaltasset regnum ejus super populum suum Israël.
2 Samuel 5 13 Accepit ergo David adhuc concubinas et uxores de Jerusalem, postquam venerat de Hebron : natique sunt David et alii filii et filiæ :
2 Samuel 5 14 et hæc nomina eorum, qui nati sunt ei in Jerusalem : Samua, et Sobab, et Nathan, et Salomon,
2 Samuel 5 15 et Jebahar, et Elisua, et Nepheg,
2 Samuel 5 16 et Japhia, et Elisama, et Elioda, et Eliphaleth.
2 Samuel 5 17 Audierunt ergo Philisthiim quod unxissent David in regem super Israël : et ascenderunt universi ut quærerent David : quod cum audisset David, descendit in præsidium.
2 Samuel 5 18 Philisthiim autem venientes diffusi sunt in valle Raphaim.
2 Samuel 5 19 Et consuluit David Dominum, dicens : Si ascendam ad Philisthiim ? et si dabis eos in manu mea ? Et dixit Dominus ad David : Ascende, quia tradens dabo Philisthiim in manu tua.
2 Samuel 5 20 Venit ergo David in Baal Pharasim : et percussit eos ibi, et dixit : Divisit Dominus inimicos meos coram me, sicut dividuntur aquæ. Propterea vocatum est nomen loci illius, Baal Pharasim.
2 Samuel 5 21 Et reliquerunt ibi sculptilia sua, quæ tulit David, et viri ejus.
2 Samuel 5 22 Et addiderunt adhuc Philisthiim ut ascenderent, et diffusi sunt in valle Raphaim.
2 Samuel 5 23 Consuluit autem David Dominum : Si ascendam contra Philisthæos, et tradas eos in manus meas ? Qui respondit : Non ascendas contra eos, sed gyra post tergum eorum, et venies ad eos ex adverso pyrorum.
2 Samuel 5 24 Et cum audieris sonitum gradientis in cacumine pyrorum, tunc inibis prælium : quia tunc egredietur Dominus ante faciem tuam, ut percutiat castra Philisthiim.
2 Samuel 5 25 Fecit itaque David sicut præceperat ei Dominus, et percussit Philisthiim de Gabaa, usque dum venias Gezer.
2 Samuel 6 1 Congregavit autem rursum David omnes electos ex Israël triginta millia.
2 Samuel 6 2 Surrexitque David, et abiit, et universus populus qui erat cum eo de viris Juda, ut adducerent arcam Dei, super quam invocatum est nomen Domini exercituum, sedentis in cherubim super eam.
2 Samuel 6 3 Et imposuerunt arcam Dei super plaustrum novum : tuleruntque eam de domo Abinadab, qui erat in Gabaa : Oza autem et Ahio filii Abinadab, minabant plaustrum novum.
2 Samuel 6 4 Cumque tulissent eam de domo Abinadab, qui erat in Gabaa, custodiens arcam Dei Ahio præcedebat arcam.
2 Samuel 6 5 David autem et omnis Israël ludebant coram Domino in omnibus lignis fabrefactis, et citharis et lyris et tympanis et sistris et cymbalis.
2 Samuel 6 6 Postquam autem venerunt ad aream Nachon, extendit Oza manum ad arcam Dei, et tenuit eam : quoniam calcitrabant boves, et declinaverunt eam.
2 Samuel 6 7 Iratusque est indignatione Dominus contra Ozam, et percussit eum super temeritate : qui mortuus est ibi juxta arcam Dei.
2 Samuel 6 8 Contristatus est autem David, eo quod percussisset Dominus Ozam, et vocatum est nomen loci illius : Percussio Ozæ, usque in diem hanc.
2 Samuel 6 9 Et extimuit David Dominum in die illa, dicens : Quomodo ingredietur ad me arca Domini ?
2 Samuel 6 10 Et noluit divertere ad se arcam Domini in civitatem David : sed divertit eam in domum Obededom Gethæi.
2 Samuel 6 11 Et habitavit arca Domini in domo Obededom Gethæi tribus mensibus : et benedixit Dominus Obededom, et omnem domum ejus.
2 Samuel 6 12 Nuntiatumque est regi David quod benedixisset Dominus Obededom, et omnia ejus, propter arcam Dei. Abiit ergo David, et adduxit arcam Dei de domo Obededom in civitatem David cum gaudio : et erant cum David septem chori, et victima vituli.
2 Samuel 6 13 Cumque transcendissent qui portabant arcam Domini sex passus, immolabat bovem et arietem,
2 Samuel 6 14 et David saltabat totis viribus ante Dominum : porro David erat accinctus ephod lineo.
2 Samuel 6 15 Et David et omnis domus Israël ducebant arcam testamenti Domini, in jubilo, et in clangore buccinæ.
2 Samuel 6 16 Cumque intrasset arca Domini in civitatem David, Michol filia Saul prospiciens per fenestram, vidit regem David subsilientem, atque saltantem coram Domino : et despexit eum in corde suo.
2 Samuel 6 17 Et introduxerunt arcam Domini, et imposuerunt eam in loco suo in medio tabernaculi, quod tetenderat ei David : et obtulit David holocausta et pacifica coram Domino.
2 Samuel 6 18 Cumque complesset offerens holocausta et pacifica, benedixit populo in nomine Domini exercituum.
2 Samuel 6 19 Et partitus est universæ multitudini Israël tam viro quam mulieri singulis collyridam panis unam, et assaturam bubulæ carnis unam, et similam frixam oleo : et abiit omnis populus, unusquisque in domum suam.
2 Samuel 6 20 Reversusque est David ut benediceret domui suæ : et egressa Michol filia Saul in occursum David, ait : Quam gloriosus fuit hodie rex Israël discooperiens se ante ancillas servorum suorum, et nudatus est, quasi si nudetur unus de scurris.
2 Samuel 6 21 Dixitque David ad Michol : Ante Dominum, qui elegit me potius quam patrem tuum, et quam omnem domum ejus, et præcepit mihi ut essem dux super populum Domini in Israël,
2 Samuel 6 22 et Judam, et vilior fiam plus quam factus sum : et ero humilis in oculis meis : et cum ancillis, de quibus locuta es, gloriosior apparebo.
2 Samuel 6 23 Igitur Michol filiæ Saul non est natus filius usque in diem mortis suæ.
2 Samuel 7 1 Factum est autem cum sedisset rex in domo sua, et Dominus dedisset ei requiem undique ab universis inimicis suis,
2 Samuel 7 2 dixit ad Nathan prophetam : Videsne quod ego habitem in domo cedrina, et arca Dei posita sit in medio pellium ?
2 Samuel 7 3 Dixitque Nathan ad regem : Omne quod est in corde tuo, vade, fac : quia Dominus tecum est.
2 Samuel 7 4 Factum est autem in illa nocte : et ecce sermo Domini ad Nathan, dicens :
2 Samuel 7 5 Vade, et loquere ad servum meum David : Hæc dicit Dominus : Numquid tu ædificabis mihi domum ad habitandum ?
2 Samuel 7 6 Neque enim habitavi in domo ex die illa, qua eduxi filios Israël de terra Ægypti, usque in diem hanc : sed ambulabam in tabernaculo, et in tentorio.
2 Samuel 7 7 Per cuncta loca, quæ transivi cum omnibus filiis Israël, numquid loquens locutus sum ad unam de tribubus Israël, cui præcepi ut pasceret populum meum Israël, dicens : Quare non ædificastis mihi domum cedrinam ?
2 Samuel 7 8 Et nunc hæc dices servo meo David : Hæc dicit Dominus exercituum : Ego tuli te de pascuis sequentem greges, ut esses dux super populum meum Israël :
2 Samuel 7 9 et fui tecum in omnibus ubicumque ambulasti, et interfeci universos inimicos tuos a facie tua : fecique tibi nomen grande, juxta nomen magnorum qui sunt in terra.
2 Samuel 7 10 Et ponam locum populo meo Israël, et plantabo eum, et habitabit sub eo, et non turbabitur amplius : nec addent filii iniquitatis ut affligant eum sicut prius,
2 Samuel 7 11 ex die qua constitui judices super populum meum Israël : et requiem dabo tibi ab omnibus inimicis tuis : prædicitque tibi Dominus, quod domum faciat tibi Dominus.
2 Samuel 7 12 Cumque completi fuerint dies tui, et dormieris cum patribus tuis, suscitabo semen tuum post te, quod egredietur de utero tuo, et firmabo regnum ejus.
2 Samuel 7 13 Ipse ædificabit domum nomini meo, et stabiliam thronum regni ejus usque in sempiternum.
2 Samuel 7 14 Ego ero ei in patrem, et ipse erit mihi in filium : qui si inique aliquid gesserit, arguam eum in virga virorum, et in plagis filiorum hominum.
2 Samuel 7 15 Misericordiam autem meam non auferam ab eo, sicut abstuli a Saul, quem amovi a facie mea.
2 Samuel 7 16 Et fidelis erit domus tua, et regnum tuum usque in æternum ante faciem tuam, et thronus tuus erit firmus jugiter.
2 Samuel 7 17 Secundum omnia verba hæc, et juxta universam visionem istam, sic locutus est Nathan ad David.
2 Samuel 7 18 Ingressus est autem rex David, et sedit coram Domino, et dixit : Quis ego sum, Domine Deus, et quæ domus mea, quia adduxisti me hucusque ?
2 Samuel 7 19 Sed et hoc parum visum est in conspectu tuo Domine Deus, nisi loquereris etiam de domo servi tui in longinquum : ista est enim lex Adam, Domine Deus.
2 Samuel 7 20 Quid ergo addere poterit adhuc David, ut loquatur ad te ? tu enim scis servum tuum, Domine Deus.
2 Samuel 7 21 Propter verbum tuum, et secundum cor tuum, fecisti omnia magnalia hæc, ita ut notum faceres servo tuo.
2 Samuel 7 22 Idcirco magnificatus es, Domine Deus, quia non est similis tui, neque est Deus extra te, in omnibus quæ audivimus auribus nostris.
2 Samuel 7 23 Quæ est autem, ut populus tuus Israël, gens in terra, propter quam ivit Deus, ut redimeret eam sibi in populum, et poneret sibi nomen, faceretque eis magnalia, et horribilia super terram, a facie populi tui, quem redemisti tibi ex Ægypto, gentem, et deum ejus.
2 Samuel 7 24 Firmasti enim tibi populum tuum Israël in populum sempiternum : et tu Domine Deus factus es eis in Deum.
2 Samuel 7 25 Nunc ergo Domine Deus, verbum, quod locutus es super servum tuum, et super domum ejus, suscita in sempiternum : et fac sicut locutus es,
2 Samuel 7 26 ut magnificetur nomen tuum usque in sempiternum, atque dicatur : Dominus exercituum, Deus super Israël. Et domus servi tui David erit stabilita coram Domino,
2 Samuel 7 27 quia tu Domine exercituum Deus Israël revelasti aurem servi tui, dicens : Domum ædificabo tibi : propterea invenit servus tuus cor suum ut oraret te oratione hac.
2 Samuel 7 28 Nunc ergo Domine Deus, tu es Deus, et verba tua erunt vera : locutus es enim ad servum tuum bona hæc.
2 Samuel 7 29 Incipe ergo, et benedic domui servi tui, ut sit in sempiternum coram te : quia tu Domine Deus locutus es, et benedictione tua benedicetur domus servi tui in sempiternum.
2 Samuel 8 1 Factum est autem post hæc, percussit David Philisthiim, et humiliavit eos, et tulit David frenum tributi de manu Philisthiim.
2 Samuel 8 2 Et percussit Moab, et mensus est eos funiculo, coæquans terræ : mensus est autem duos funiculos, unum ad occidendum, et unum ad vivificandum : factusque est Moab David serviens sub tributo.
2 Samuel 8 3 Et percussit David Adarezer filium Rohob regem Soba, quando profectus est ut dominaretur super flumen Euphraten.
2 Samuel 8 4 Et captis David ex parte ejus mille septingentis equitibus, et viginti millibus peditum, subnervavit omnes jugales curruum : dereliquit autem ex eis centum currus.
2 Samuel 8 5 Venit quoque Syria Damasci, ut præsidium ferret Adarezer regi Soba : et percussit David de Syria viginti duo millia virorum.
2 Samuel 8 6 Et posuit David præsidium in Syria Damasci : factaque est Syria David serviens sub tributo : servavitque Dominus David in omnibus ad quæcumque profectus est.
2 Samuel 8 7 Et tulit David arma aurea, quæ habebant servi Adarezer, et detulit ea in Jerusalem.
2 Samuel 8 8 Et de Bete et de Beroth, civitatibus Adarezer, tulit rex David æs multum nimis.
2 Samuel 8 9 Audivit autem Thou rex Emath, quod percussisset David omne robur Adarezer,
2 Samuel 8 10 et misit Thou Joram filium suum ad regem David, ut salutaret eum congratulans, et gratias ageret : eo quod expugnasset Adarezer, et percussisset eum. Hostis quippe erat Thou Adarezer, et in manu ejus erant vasa aurea, et vasa argentea, et vasa ærea :
2 Samuel 8 11 quæ et ipsa sanctificavit rex David Domino cum argento et auro, quæ sanctificaverat de universis gentibus quas subegerat,
2 Samuel 8 12 de Syria, et Moab, et filiis Ammon, et Philisthiim, et Amalec, et de manubiis Adarezer filii Rohob regis Soba.
2 Samuel 8 13 Fecit quoque sibi David nomen cum revereteretur capta Syria in valle Salinarum, cæsis decem et octo millibus :
2 Samuel 8 14 et posuit in Idumæa custodes, statuitque præsidium : et facta est universa Idumæa serviens David, et servavit Dominus David in omnis ad quæcumque profectus est.
2 Samuel 8 15 Et regnavit David super omnem Israël : faciebat quoque David judicium et justitiam omni populo suo.
2 Samuel 8 16 Joab autem filius Sarviæ erat super exercitum : porro Josaphat filius Ahilud erat a commentariis :
2 Samuel 8 17 et Sadoc filius Achitob, et Achimelech filius Abiathar, erant sacerdotes : et Saraias, scriba :
2 Samuel 8 18 Banaias autem filius Jojadæ super Cerethi et Phelethi : filii autem David sacerdotes erant.
2 Samuel 9 1 Et dixit David : Putasne est aliquis qui remanserit de domo Saul, ut faciam cum eo misericordiam propter Jonathan ?
2 Samuel 9 2 Erat autem de domo Saul, servus nomine Siba : quem cum vocasset rex ad se, dixit ei : Tune es Siba ? Et ille respondit : Ego sum servus tuus.
2 Samuel 9 3 Et ait rex : Numquid superest aliquis de domo Saul, ut faciam cum eo misericordiam Dei ? Dixitque Siba regi : Superest filius Jonathæ, debilis pedibus.
2 Samuel 9 4 Ubi, inquit, est ? Et Siba ad regem : Ecce, ait, in domo est Machir filii Ammiel, in Lodabar.
2 Samuel 9 5 Misit ergo rex David, et tulit eum de domo Machir filii Ammiel, de Lodabar.
2 Samuel 9 6 Cum autem venisset Miphiboseth filius Jonathæ filii Saul ad David, corruit in faciem suam, et adoravit. Dixitque David : Miphiboseth ? Qui respondit : Adsum servus tuus.
2 Samuel 9 7 Et ait ei David : Ne timeas, quia faciens faciam in te misericordiam propter Jonathan patrem tuum, et restituam tibi omnes agros Saul patris tui, et tu comedes panem in mensa mea semper.
2 Samuel 9 8 Qui adorans eum, dixit : Quis ego sum servus tuus, quoniam respexisti super canem mortum similem mei ?
2 Samuel 9 9 Vocavit itaque rex Sibam puerum Saul, et dixit ei : Omnia quæcumque fuerunt Saul, et universam domum ejus, dedi filio domini tui.
2 Samuel 9 10 Operare igitur ei terram tu, et filii tui, et servi tui : et inferes filio domini tui cibos ut alatur : Miphiboseth autem filius domini tui comedet semper panem super mensam meam. Erant autem Sibæ quindecim filii, et viginti servi.
2 Samuel 9 11 Dixitque Siba ad regem : Sicut jussisti domine mi rex servo tuo, sic faciet servus tuus : et Miphiboseth comedet super mensam meam, quasi unus de filiis regis.
2 Samuel 9 12 Habebat autem Miphiboseth filium parvulum nomine Micha : omnis vero cognatio domus Sibæ serviebat Miphiboseth.
2 Samuel 9 13 Porro Miphiboseth habitabat in Jerusalem : quia de mensa regis jugiter vescebatur : et erat claudus utroque pede.
2 Samuel 10 1 Factum est autem post hæc, ut moreretur rex filiorum Ammon, et regnavit Hanon filius ejus pro eo.
2 Samuel 10 2 Dixitque David : Faciam misericordiam cum Hanon filio Naas, sicut fecit pater ejus mecum misericordiam. Misit ergo David, consolans eum per servos suos super patris interitu. Cum autem venissent servi David in terram filiorum Ammon,
2 Samuel 10 3 dixerunt principes filiorum Ammon ad Hanon dominum suum : Putas quod propter honorem patris tui miserit David ad te consolatores, et non ideo ut investigaret, et exploraret civitatem, et everteret eam, misit David servos suos ad te ?
2 Samuel 10 4 Tulit itaque Hanon servus David, rasitque dimidiam partem barbæ eorum et præscidit vestes eorum medias usque ad nates, et dimisit eos.
2 Samuel 10 5 Quod cum nuntiatum esset David, misit in occursum eorum : erant enim viri confusi turpiter valde, et mandavit eis David : Manete in Jericho, donec crescat barba vestra, et tunc revertimini.
2 Samuel 10 6 Videntes autem filii Ammon quod injuriam fecissent David, miserunt, et conduxerunt mercede Syrum Rohob, et Syrum Soba, viginti millia peditum, et a rege Maacha mille viros, et ab Istob duodecim millia virorum.
2 Samuel 10 7 Quod cum audisset David, misit Joab et omnem exercitum bellatorum.
2 Samuel 10 8 Egressi sunt ergo filii Ammon, et direxerunt aciem ante ipsum introitum portæ : Syrus autem Soba, et Rohob, et Istob, et Maacha, seorsum erant in campo.
2 Samuel 10 9 Videns igitur Joab quod præparatum esset adversum se prælium, et ex adverso et post tergum, elegit ex omnibus electis Israël, et instruxit aciem contra Syrum :
2 Samuel 10 10 reliquam autem partem populi tradidit Abisai fratri suo, qui direxit aciem adversus filios Ammon.
2 Samuel 10 11 Et ait Joab : Si prævaluerint adversum me Syri, eris mihi in adjutorium : si autem filii Ammon prævaluerint adversum te, auxiliabor te.
2 Samuel 10 12 Esto vir fortis, et pugnemus pro populo nostro, et civitate Dei nostri : Dominus autem faciet quod bonum est in conspectu suo.
2 Samuel 10 13 Iniit itaque Joab, et populus qui erat cum eo, certamen contra Syros : qui statim fugerunt a facie ejus.
2 Samuel 10 14 Filii autem Ammon videntes quia fugissent Syri, fugerunt et ipsi a facie Abisai, et ingressi sunt civitatem : reversusque est Joab a filiis Ammon, et venit Jerusalem.
2 Samuel 10 15 Videntes igitur Syri quoniam corruissent coram Israël, congregati sunt pariter.
2 Samuel 10 16 Misitque Adarezer, et eduxit Syros, qui erant trans fluvium, et adduxit eorum exercitum : Sobach autem, magister militiæ Adarezer, erat princeps eorum.
2 Samuel 10 17 Quod cum nuntiatum esset David, contraxit omnem Israëlem, et transivit Jordanem, venitque in Helam : et direxerunt aciem Syri ex adverso David, et pugnaverunt contra eum.
2 Samuel 10 18 Fugeruntque Syri a facie Israël, et occidit David de Syris septingentos currus, et quadraginta millia equitum : et Sobach principem militiæ percussit : qui statim mortuus est.
2 Samuel 10 19 Videntes autem universi reges, qui erant in præsidio Adarezer, se victos esse ab Israël, expaverunt et fugerunt quinquaginta et octo millia coram Israël. Et fecerunt pacem cum Israël : et servierunt eis, timueruntque Syri auxilium præbere ultra filiis Ammon.
2 Samuel 11 1 Factum est autem, vertente anno, eo tempore quo solent reges ad bella procedere, misit David Joab, et servos suos cum eo, et universum Israël, et vastaverunt filios Ammon, et obsederunt Kabba : David autem remansit in Jerusalem.
2 Samuel 11 2 Dum hæc agerentur, accidit ut surgeret David de strato suo post meridiem, et deambularet in solario domus regiæ : viditque mulierem se lavantem, ex adverso super solarium suum : erat autem mulier pulchra valde.
2 Samuel 11 3 Misit ergo rex, et requisivit quæ esset mulier. Nuntiatumque est ei quod ipsa esset Bethsabee filia Eliam, uxor Uriæ Hethæi.
2 Samuel 11 4 Missis itaque David nuntiis, tulit eam : quæ cum ingressa esset ad illum, dormivit cum ea : statimque sanctificata est ab immunditia sua :
2 Samuel 11 5 et reversa est domum suam concepto fœtu. Mittensque nuntiavit David, et ait : Concepi.
2 Samuel 11 6 Misit autem David ad Joab, dicens : Mitte ad me Uriam Hethæum. Misitque Joab Uriam ad David.
2 Samuel 11 7 Et venit Urias ad David. Quæsivitque David quam recte ageret Joab, et populus, et quomodo administraretur bellum.
2 Samuel 11 8 Et dixit David ad Uriam : Vade in domum tuam, et lava pedes tuos. Et egressus est Urias de domo regis, secutusque est eum cibus regius.
2 Samuel 11 9 Dormivit autem Urias ante portam domus regiæ cum aliis servis suis domini sui, et non descendit ad domum suam.
2 Samuel 11 10 Nuntiatumque est David a dicentibus : Non ivit Urias in domum suam. Et ait David ad Uriam : Numquid non de via venisti ? quare non descendisti in domum tuam ?
2 Samuel 11 11 Et ait Urias ad David : Arca Dei et Israël et Juda habitant in papilionibus, et dominus meus Joab, et servi domini mei super faciem terræ manent : et ego ingrediar domum meam, ut comedam et bibam, et dormiam cum uxore mea ? Per salutem tuam, et per salutem animæ tuæ, non faciam rem hanc.
2 Samuel 11 12 Ait ergo David ad Uriam : Mane hic etiam hodie, et cras dimittam te. Mansit Urias in Jerusalem in die illa et altera :
2 Samuel 11 13 et vocavit eum David ut comederet coram se et biberet, et inebriavit eum : qui egressus vespere, dormivit in strato suo cum servis domini sui, et in domum suam non descendit.
2 Samuel 11 14 Factum est ergo mane, et scripsit David epistolam ad Joab : misitque per manum Uriæ,
2 Samuel 11 15 scribens in epistola : Ponite Uriam ex adverso belli, ubi fortissimum est prælium : et derelinquite eum, ut percussus intereat.
2 Samuel 11 16 Igitur cum Joab obsideret urbem, posuit Uriam in loco ubi sciebat viros esse fortissimos.
2 Samuel 11 17 Egressique viri de civitate, bellebant adversum Joab, et ceciderunt de populo servorum David, et mortuus est etiam Urias Hethæus.
2 Samuel 11 18 Misit itaque Joab, et nuntiavit David omnia verba prælii :
2 Samuel 11 19 præcepitque nuntio, dicens : Cum compleveris universos sermones belli ad regem,
2 Samuel 11 20 si eum videris indignari, et dixerit : Quare accessistis ad murum, ut præliaremini ? an ignorabatis quod multa desuper ex muro tela mittantur ?
2 Samuel 11 21 Quis percussit Abimelech filium Jerobaal ? nonne mulier misit super eum fragmen molæ de muro, et interfecit eum in Thebes ? quare juxta murum accessistis ? dices : Etiam servus tuus Urias Hethæus occubuit.
2 Samuel 11 22 Abiit ergo nuntius, et venit, et narravit David omnia quæ ei præceperat Joab.
2 Samuel 11 23 Et dixit nuntius ad David : Prævaluerunt adversum nos viri, et egressi sunt ad nos in agrum : nos autem facto impetu persecuti eos sumus usque ad portam civitatis.
2 Samuel 11 24 Et direxerunt jacula sagittarii ad servos tuos ex muro desuper : mortuique sunt de servis regis, quin etiam servus tuus Urias Hethæus mortuus est.
2 Samuel 11 25 Et dixit David ad nuntium : Hæc dices Joab : Non te frangat ista res : varius enim eventus est belli, nunc hunc, et nunc illum consumit gladius : conforta bellatores tuos adversus urbem, ut destruas eam, et exhortare eos.
2 Samuel 11 26 Audivit auter uxor Uriæ, quod mortuus esset Urias vir suus, et planxit eum.
2 Samuel 11 27 Transacto autem luctu, misit David, et introduxit eam in domum suam, et facta est ei uxor, peperitque ei filium : et displicuit verbum hoc, quod fecerat David, coram Domino.
2 Samuel 12 1 Misit ergo Dominus Nathan ad David : qui cum venisset ad eum, dixit ei : Duo viri erant in civitate una, unus dives, et alter pauper.
2 Samuel 12 2 Dives habebat oves, et boves plurimos valde.
2 Samuel 12 3 Pauper autem nihil habebat omnino, præter ovem unam parvulam, quam emerat et nutrierat, et quæ creverat apud eum cum filiis ejus simul, de pane illius comedens, et de calice ejus bibens, et in sinu illius dormiens : eratque illi sicut filia.
2 Samuel 12 4 Cum autem peregrinus quidam venisset ad divitem, parcens ille sumere de ovibus et de bobus suis, ut exhiberet convivium peregrino illi qui venerat ad se, tulit ovem viri pauperis, et præparavit cibos homini qui venerat ad se.
2 Samuel 12 5 Iratus autem indignatione David adversus hominem illum nimis, dixit ad Nathan : Vivit Dominus, quoniam filius mortis est vir qui fecit hoc.
2 Samuel 12 6 Ovem reddet in quadruplum, eo quod fecerit verbum istud, et non pepercerit.
2 Samuel 12 7 Dixit autem Nathan ad David : Tu es ille vir. Hæc dicit Dominus Deus Israël : Ego unxi te in regem super Israël, et ego erui te de manu Saul,
2 Samuel 12 8 et dedi tibi domum domini tui, et uxores domini tui in sinu tuo, dedique tibi domum Israël et Juda : et si parva sunt ista, adjiciam tibi multo majora.
2 Samuel 12 9 Quare ergo contempsisti verbum Domini, ut faceres malum in conspectu meo ? Uriam Hethæum percussisti gladio, et uxorem illius accepisti in uxorem tibi, et interfecisti eum gladio filiorum Ammon.
2 Samuel 12 10 Quam ob rem non recedet gladius de domo tua usque in sempiternum, eo quod despexeris me, et tuleris uxorem Uriæ Hethæi, ut esset uxor tua.
2 Samuel 12 11 Itaque hæc dicit Dominus : Ecce ego suscitabo super te malum de domo tua, et tollam uxores tuas in oculis tuis, et dabo proximo tuo, et dormiet cum uxoribus tuis in oculis solis hujus.
2 Samuel 12 12 Tu enim fecisti abscondite : ego autem faciam verbum istud in conspectu omnis Israël, et in conspectu solis.
2 Samuel 12 13 Et dixit David ad Nathan : Peccavi Domino. Dixitque Nathan ad David : Dominus quoque transtulit peccatum tuum : non morieris.
2 Samuel 12 14 Verumtamen, quoniam blasphemare fecisti inimicos Domini, propter verbum hoc, filius, qui natus est tibi, morte morietur.
2 Samuel 12 15 Et reversus est Nathan in domum suam. Percussit quoque Dominus parvulum, quem pepererat uxor Uriæ David, et desperatus est.
2 Samuel 12 16 Deprecatusque est David Dominum pro parvulo : et jejunavit David jejunio, et ingressus seorsum, jacuit super terram.
2 Samuel 12 17 Venerunt autem seniores domus ejus, cogentes eum ut surgeret de terra. Qui noluit, nec comedit cum eis cibum.
2 Samuel 12 18 Accidit autem die septima ut moreretur infans : timueruntque servi David nuntiare ei quod mortuus esset parvulus : dixerunt enim : Ecce cum parvulus adhuc viveret, loquebamur ad eum, et non audiebat vocem nostram : quanto magis si dixerimus : Mortuus est puer, se affliget ?
2 Samuel 12 19 Cum ergo David vidisset servos suos mussitantes, intellexit quod mortuus esset infantulus : dixitque ad servos suos : Num mortuus est puer ? Qui responderunt ei : Mortuus est.
2 Samuel 12 20 Surrexit ergo David de terra : et lotus unctusque est : cumque mutasset vestem, ingressus est domum Domini : et adoravit, et venit in domum suam, petivitque ut ponerent ei panem, et comedit.
2 Samuel 12 21 Dixerunt autem ei servi sui : Quis est sermo, quem fecisti ? propter infantem, cum adhuc viveret, jejunasti et flebas : mortuo autem puero, surrexisti, et comedisti panem.
2 Samuel 12 22 Qui ait : Propter infantem, dum adhuc viveret, jejunavi et flevi : dicebam enim : Quis scit si forte donet eum mihi Dominus, et vivat infans ?
2 Samuel 12 23 Nunc autem quia mortuus est, quare jejunem ? Numquid potero revocare eum amplius ? Ego vadam magis ad eum : ille vero non revertetur ad me.
2 Samuel 12 24 Et consolatus est David Bethsabee uxorem suam, ingressusque ad eam, dormivit cum ea : quæ genuit filium, et vocavit nomen ejus Salomon, et Dominus dilexit eum.
2 Samuel 12 25 Misitque in manu Nathan prophetæ, et vocavit nomen ejus, Amabilis Domino, eo quod diligeret eum Dominus.
2 Samuel 12 26 Igitur pugnabat Joab contra Rabbath filiorum Ammon, et expugnabat urbem regiam.
2 Samuel 12 27 Misitque Joab nuntios ad David, dicens : Dimicavi adversum Rabbath, et capienda est Urbs aquarum.
2 Samuel 12 28 Nunc igitur congrega reliquam partem populi, et obside civitatem, et cape eam : ne, cum a me vastata fuerit urbs, nomini meo ascribatur victoria.
2 Samuel 12 29 Congregavit itaque David omnem populum, et profectus est adversum Rabbath : cumque dimicasset, cepit eam.
2 Samuel 12 30 Et tulit diadema regis eorum de capite ejus, pondo auri talentum, habens gemmas pretiosissimas, et impositum est super caput David. Sed et prædam civitatis asportavit multam valde :
2 Samuel 12 31 populum quoque ejus adducens serravit, et circumegit super eos ferrata carpenta : divisitque cultris, et traduxit in typo laterum : sic fecit universis civitatibus filiorum Ammon : et reversus est David, et omnis exercitus in Jerusalem.
2 Samuel 13 1 Factum est autem post hæc, ut Absalom filii David sororem speciosissimam, vocabulo Thamar, adamaret Amnon filius David,
2 Samuel 13 2 et deperiret eam valde, ita ut propter amorem ejus ægrotaret : quia cum esset virgo, difficile ei videbatur ut quippiam inhoneste ageret cum ea.
2 Samuel 13 3 Erat autem Amnon amicus, nomine Jonadab, filius Semmaa fratris David, vir prudens valde.
2 Samuel 13 4 Qui dixit ad eum : Quare sic attenuaris macie, fili regis, per singulos dies ? cur non indicas mihi ? Dixitque ei Amnon : Thamar sororem fratris mei Absalom amo.
2 Samuel 13 5 Cui respondit Jonadab : Cuba super lectum tuum, et languorem simula : cumque venerit pater tuus ut visitet te, dic ei : Veniat, oro, Thamar soror mea, ut det mihi cibum, et faciat pulmentum, ut comedam de manu ejus.
2 Samuel 13 6 Accubuit itaque Amnon, et quasi ægrotare cœpit : cumque venisset rex ad visitandum eum, ait Amnon ad regem : Veniat, obsecro, Thamar soror mea, ut faciat in oculis meis duas sorbitiunculas, et cibum capiam de manu ejus.
2 Samuel 13 7 Misit ergo David ad Thamar domum, dicens : Veni in domum Amnon fratris tui, et fac ei pulmentum.
2 Samuel 13 8 Venitque Thamar in domum Amnon fratris sui : ille autem jacebat : quæ tollens farinam commiscuit : et liquefaciens, in oculis ejus coxit sorbitiunculas.
2 Samuel 13 9 Tollensque quod coxerat, effudit, et posuit coram eo, et noluit comedere : dixitque Amnon : Ejicite universos a me. Cumque ejecissent omnes,
2 Samuel 13 10 dixit Amnon ad Thamar : Infer cibum in conclave, ut vescar de manu tua. Tulit ergo Thamar sorbitiunculas quas fecerat, et intulit ad Amnon fratrem suum in conclave.
2 Samuel 13 11 Cumque obtulisset ei cibum, apprehendit eam et ait : Veni, cuba mecum soror mea.
2 Samuel 13 12 Quæ respondit ei : Noli frater mi, noli opprimere me, neque enim hoc fas est in Israël : noli facere stultitiam hanc.
2 Samuel 13 13 Ego enim ferre non potero opprobrium meum, et tu eris quasi unus de insipientibus in Israël : quin potius loquere ad regem, et non negabit me tibi.
2 Samuel 13 14 Noluit autem acquiescere precibus ejus, sed prævalens viribus oppressit eam, et cubavit cum ea.
2 Samuel 13 15 Et exosam eam habuit Amnon odio magno nimis : ita ut majus esset odium, quo oderat eam, amore quo ante dilexerat. Dixitque ei Amnon : Surge, et vade.
2 Samuel 13 16 Quæ respondit ei : Majus est hoc malum, quod nunc agis adversum me, quam quod ante fecisti, expellens me. Et noluit audire eam :
2 Samuel 13 17 sed vocato puero, qui ministrabat ei, dixit : Ejice hanc a me foras, et claude ostium post eam.
2 Samuel 13 18 Quæ induta erat talari tunica : hujuscemodi enim filiæ regis virgines vestibus utebantur. Ejecit itaque eam minister illius foras : clausitque fores post eam.
2 Samuel 13 19 Quæ aspergens cinerem capiti suo, scissa talari tunica, impositisque manibus super caput suum, ibat ingrediens, et clamans.
2 Samuel 13 20 Dixit autem ei Absalom frater ejus : Numquid Amnon frater tuus concubuit tecum ? sed nunc soror tace, frater tuus est : neque affligas cor tuum pro hac re. Mansit itaque Thamar contabescens in domo Absalom fratris sui.
2 Samuel 13 21 Cum autem audisset rex David verba hæc, contristatus est valde, et noluit constristare spiritum Amnon filii sui, quoniam diligebat eum, quia primogenitus erat ei.
2 Samuel 13 22 Porro non est locutus Absalom ad Amnon nec malum nec bonum : oderat enim Absalom Amnon, eo quod violasset Thamar sororem suam.
2 Samuel 13 23 Factum est autem post tempus biennii, ut tonderentur oves Absalom in Baalhasor, quæ est juxta Ephraim : et vocavit Absalom omnes filios regis,
2 Samuel 13 24 venitque ad regem, et ait ad eum : Ecce tondentur oves servi tui : veniat, oro, rex cum servis suis ad servum suum.
2 Samuel 13 25 Dixitque rex ad Absalom : Noli fili mi, noli rogare ut veniamus omnes, et gravemus te. Cum autem cogeret eum, et noluisset ire, benedixit ei.
2 Samuel 13 26 Et ait Absalom : Si non vis venire, veniat, obsecro, nobiscum saltem Amnon frater meus. Dixitque ad eum rex : Non est necesse ut vadat tecum.
2 Samuel 13 27 Coëgit itaque Absalom eum, et dimisit cum eo Amnon et universos filios regis. Feceratque Absalom convivium quasi convivium regis.
2 Samuel 13 28 Præceperat autem Absalom pueris suis, dicens : Observate cum temulentus fuerit Amnon vino, et dixero vobis : Percutite eum, et interficite, nolite timere : ego enim sum qui præcipio vobis : roboramini, et estote viri fortes.
2 Samuel 13 29 Fecerunt ergo pueri Absalom adversum Amnon, sicut præceperat eis Absalom. Surgentesque omnes filii regis ascenderunt singuli mulas suas, et fugerunt.
2 Samuel 13 30 Cumque adhuc pergerent in itinere, fama pervenit ad David, dicens : Percussit Absalom omnes filios regis, et non remansit ex eis saltem unus.
2 Samuel 13 31 Surrexit itaque rex, et scidit vestimenta sua : et cecidit super terram, et omnes servi illius, qui assistebant ei, sciderunt vestimenta sua.
2 Samuel 13 32 Respondens autem Jonadab filius Semmaa fratris David, dixit : Ne æstimet dominus meus rex, quod omnes pueri filii regis occisi sint : Amnon solus mortuus est, quoniam in ore Absalom erat positus ex die qua oppressit Thamar sororem ejus.
2 Samuel 13 33 Nunc ergo ne ponat dominus meus rex super cor suum verbum istud, dicens : Omnes filii regis occisi sunt : quoniam Amnon solus mortuus est.
2 Samuel 13 34 Fugit autem Absalom. Et elevavit puer speculator oculos suos, et aspexit : et ecce populus multus veniebat per iter devium ex latere montis.
2 Samuel 13 35 Dixit autem Jonadab ad regem : Ecce filii regis adsunt : juxta verbum servi tui sic factum est.
2 Samuel 13 36 Cumque cessasset loqui, apparuerunt et filii regis : et intrantes levaverunt vocem suam, et fleverunt : sed et rex et omnes servi ejus fleverunt ploratu magno nimis.
2 Samuel 13 37 Porro Absalom fugiens, abiit ad Tholomai filium Ammiud regem Gessur. Luxit ergo David filium suum cunctis diebus.
2 Samuel 13 38 Absalom autem cum fugisset, et venisset in Gessur, fuit ibi tribus annis. Cessavitque rex David persequi Absalom, eo quod consolatus esset super Amnon interitu.
2 Samuel 14 1 Intelligens autem Joab filius Sarviæ, quod cor regis versum esset ad Absalom,
2 Samuel 14 2 misit Thecuam, et tulit inde mulierem sapientem : dixitque ad eam : Lugere te simula, et induere veste lugubri, et ne ungaris oleo, ut sis quasi mulier jam plurimo tempore lugens mortuum :
2 Samuel 14 3 et ingredieris ad regem, et loqueris ad eum sermones hujuscemodi. Posuit autem Joab verba in ore ejus.
2 Samuel 14 4 Itaque cum ingressa fuisset mulier Thecuitis ad regem, cecidit coram eo super terram, et adoravit, et dixit : Serva me rex.
2 Samuel 14 5 Et ait ad eam rex : Quid causæ habes ? Quæ respondit : Heu, mulier vidua ego sum : mortuus est enim vir meus.
2 Samuel 14 6 Et ancillæ tuæ erant duo filii : qui rixati sunt adversum se in agro, nullusque erat qui eos prohibere posset : et percussit alter alterum, et interfecit eum.
2 Samuel 14 7 Et ecce consurgens universa cognatio adversum ancillam tuam, dicit : Trade eum, qui percussit fratrem suum, ut occidamus eum pro anima fratris sui, quem interfecit, et deleamus hæredem : et quærunt extinguere scintillam meam, quæ relicta est, ut non supersit viro meo nomen, et reliquiæ super terram.
2 Samuel 14 8 Et ait rex ad mulierem : Vade in domum tuam, et ego jubebo pro te.
2 Samuel 14 9 Dixitque mulier Thecuitis ad regem : In me, domine mi rex, sit iniquitas, et in domum patris mei : rex autem et thronus ejus sit innocens.
2 Samuel 14 10 Et ait rex : Qui contradixerit tibi, adduc eum ad me, et ultra non addet ut tangat te.
2 Samuel 14 11 Quæ ait : Recordetur rex Domini Dei sui, ut non multiplicentur proximi sanguinis ad ulciscendum, et nequaquam interficiant filium meum. Qui ait : Vivit Dominus, quia non cadet de capillis filii tui super terram.
2 Samuel 14 12 Dixit ergo mulier : Loquatur ancilla tua ad dominum meum regem verbum. Et ait : Loquere.
2 Samuel 14 13 Dixitque mulier : Quare cogitasti hujuscemodi rem contra populum Dei, et locutus est rex verbum istud, ut peccet, et non reducat ejectum suum ?
2 Samuel 14 14 Omnes morimur, et quasi aquæ dilabimur in terram, quæ non revertuntur : nec vult Deus perire animam, sed retractat cogitans ne penitus pereat qui abjectus est.
2 Samuel 14 15 Nunc igitur veni, ut loquar ad dominum meum regem verbum hoc, præsente populo. Et dixit ancilla tua : Loquar ad regem, si quomodo faciat rex verbum ancillæ suæ.
2 Samuel 14 16 Et audivit rex, ut liberaret ancillam suam de manu omnium, qui volebant de hæreditate Dei delere me, et filium meum simul.
2 Samuel 14 17 Dicat ergo ancilla tua, ut fiat verbum domini mei regis sicut sacrificium. Sicut enim angelus Dei, sic est dominus meus rex, ut nec benedictione, nec maledictione moveatur : unde et Dominus Deus tuus est tecum.
2 Samuel 14 18 Et respondens rex, dixit ad mulierem : Ne abscondas a me verbum, quod te interrogo. Dixitque ei mulier : Loquere domine mi rex.
2 Samuel 14 19 Et ait rex : Numquid manus Joab tecum est in omnibus istis ? Respondit mulier, et ait : Per salutem animæ tuæ, domine mi rex, nec ad sinistram, nec ad dexteram est ex omnibus his quæ locutus est dominus meus rex : servus enim tuus Joab, ipse præcepit mihi, et ipse posuit in os ancillæ tuæ omnia verba hæc.
2 Samuel 14 20 Ut verterem figuram sermonis hujus, servus tuus Joab præcepit istud : tu autem, domine mi rex, sapiens es, sicut habet sapientiam angelus Dei, ut intelligas omnia super terram.
2 Samuel 14 21 Et ait rex ad Joab : Ecce placatus feci verbum tuum : vade ergo, et revoca puerum Absalom.
2 Samuel 14 22 Cadensque Joab super faciem suam in terram, adoravit, et benedixit regi : et dixit Joab : Hodie intellexit sevus tuus, quia inveni gratiam in oculis tuis, domine mi rex : fecisti enim sermonem servi tui.
2 Samuel 14 23 Surrexit ergo Joab et abiit in Gessur, et adduxit Absalom in Jerusalem.
2 Samuel 14 24 Dixit autem rex : Revertatur in domum suam, et faciem meam non videat. Reversus est itaque Absalom in domum suam, et faciem regis non vidit.
2 Samuel 14 25 Porro sicut Absalom, vir non erat pulcher in omni Israël, et decorus nimis : a vestigio pedis usque ad verticem non erat in eo ulla macula.
2 Samuel 14 26 Et quando tondebat capillum (semel autem in anno tondebatur, quia gravabat eum cæsaries) ponderabat capillos capitis sui ducentis siclis, pondere publico.
2 Samuel 14 27 Nati sunt autem Absalom filii tres : et filia una nomine Thamar, elegantis formæ.
2 Samuel 14 28 Mansitque Absalom in Jerusalem duobus annis, et faciem regis non vidit.
2 Samuel 14 29 Misit itaque ad Joab, ut mitteret eum ad regem : qui noluit venire ad eum. Cumque secundo misisset, et ille noluisset venire ad eum,
2 Samuel 14 30 dixit servis suis : Scitis agrum Joab juxta agrum meum, habentem messem hordei : ite igitur, et succendite eum igni. Succenderunt ergo servi Absalom segetem igni. Et venientes servi Joab, scissis vestibus suis, dixerunt : Succenderunt servi Absalom partem agri igni.
2 Samuel 14 31 Surrexitque Joab, et venit ad Absalom in domum ejus, et dixit : Quare succenderunt servi tui segetem meam igni ?
2 Samuel 14 32 Et respondit Absalom ad Joab : Misi ad te obsecrans ut venires ad me, et mitterem te ad regem, et diceres ei : Quare veni ad Gessur ? melius mihi erat ibi esse : obsecro ergo ut videam faciem regis : quod si memor est iniquitatis meæ, interficiat me.
2 Samuel 14 33 Ingressus itaque Joab ad regem, nuntiavit ei omnia : vocatusque est Absalom, et intravit ad regem, et adoravit super faciem terræ coram eo : osculatusque est rex Absalom.
2 Samuel 15 1 Igitur post hæc fecit sibi Absalom currus, et equites, et quinquaginta viros, qui præcederent eum.
2 Samuel 15 2 Et mane consurgens Absalom, stabat juxta introitum portæ, et omnem virum, qui habebat negotium ut veniret ad regis judicium, vocabat Absalom ad se, et dicebat : De qua civitate es tu ? Qui respondens aiebat : Ex una tribu Israël ego sum servus tuus.
2 Samuel 15 3 Respondebatque ei Absalom : Videntur mihi sermones tui boni et justi. Sed non est qui te audiat constitutus a rege. Dicebatque Absalom :
2 Samuel 15 4 Quis me constituat judicem super terram, ut ad me veniant omnes qui habent negotium, et juste judicem ?
2 Samuel 15 5 Sed et cum accederet ad eum homo ut salutaret illum, extendebat manum suam, et apprehendens, osculabatur eum.
2 Samuel 15 6 Faciebatque hoc omni Israël venienti ad judicium, ut audiretur a rege, et sollicitabat corda virorum Israël.
2 Samuel 15 7 Post quadraginta autem annos, dixit Absalom ad regem David : Vadam, et reddam vota mea quæ vovi Domino in Hebron.
2 Samuel 15 8 Vovens enim vovit servus tuus, cum esset in Gessur Syriæ, dicens : Si reduxerit me Dominus in Jerusalem, sacrificabo Domino.
2 Samuel 15 9 Dixitque ei rex David : Vade in pace. Et surrexit, et abiit in Hebron.
2 Samuel 15 10 Misit autem Absalom exploratores in universas tribus Israël, dicens : Statim ut audieritis clangorem buccinæ, dicite : Regnavit Absalom in Hebron.
2 Samuel 15 11 Porro cum Absalom ierunt ducenti viri de Jerusalem vocati, euntes simplici corde, et causam penitus ignorantes.
2 Samuel 15 12 Accersivit quoque Absalom Achitophel Gilonitem consiliarium David, de civitate sua Gilo. Cumque immolaret victimas, facta est conjuratio valida, populusque concurrens augebatur cum Absalom.
2 Samuel 15 13 Venit igitur nuntius ad David, dicens : Toto corde universus Israël sequitur Absalom.
2 Samuel 15 14 Et ait David servis suis qui erant cum eo in Jerusalem : Surgite, fugiamus : neque enim erit nobis effugium a facie Absalom : festinate egredi, ne forte veniens occupet nos, et impellat super nos ruinam, et percutiat civitatem in ore gladii.
2 Samuel 15 15 Dixeruntque servi regis ad eum : Omnia quæcumque præceperit dominus noster rex, libenter exequemur servi tui.
2 Samuel 15 16 Egressus est ergo rex, et universa domus ejus pedibus suis : et dereliquit rex decem mulieres concubinas ad custodiendam domum.
2 Samuel 15 17 Egressusque rex et omnis Israël pedibus suis, stetit procul a domo :
2 Samuel 15 18 et universi servi ejus ambulabant juxta eum, et legiones Cerethi, et Phelethi, et omnes Gethæi, pugnatores validi, sexcenti viri, qui secuti eum fuerant de Geth pedites, præcedebant regem.
2 Samuel 15 19 Dixit autem rex ad Ethai Gethæum : Cur venis nobiscum ? revertere, et habita cum rege, quia peregrinus es, et egressus es de loco tuo.
2 Samuel 15 20 Heri venisti, et hodie compelleris nobiscum egredi ? Ego autem vadam quo iturus sum : revertere, et reduc tecum fratres tuos, et Dominus faciet tecum misericordiam, et veritatem, quia ostendisti gratiam et fidem.
2 Samuel 15 21 Et respondit Ethai regi dicens : Vivit Dominus, et vivit dominus meus rex : Quoniam in quocumque loco fueris domine mi rex, sive in morte, sive in vita, ibi erit servus tuus.
2 Samuel 15 22 Et ait David Ethai : Veni, et transi. Et transivit Ethai Gethæus, et omnes viri qui cum eo erant, et reliqua multitudo.
2 Samuel 15 23 Omnesque flebant voce magna, et universus populus transibat : rex quoque transgrediebatur torrentem Cedron, et cunctus populus incedebat contra viam, quæ respicit ad desertum.
2 Samuel 15 24 Venit autem et Sadoc sacerdos, et universi Levitæ cum eo portantes arcam fœderis Dei : et deposuerunt arcam Dei : et ascendit Abiathar, donec expletus esset omnis populus, qui egressus fuerat de civitate.
2 Samuel 15 25 Et dixit rex ad Sadoc : Reporta arcam Dei in urbem : si invenero gratiam in oculis Domini, reducet me, et ostendet mihi eam, et tabernaculum suum.
2 Samuel 15 26 Si autem dixerit mihi : Non places : præsto sum, faciat quod bonum est coram se.
2 Samuel 15 27 Et dixit rex ad Sadoc sacerdotem : O videns, revertere in civitatem in pace : et Achimaas filius tuus, et Jonathas filius Abiathar, duo filii vestri, sint vobiscum.
2 Samuel 15 28 Ecce ego abscondar in campestribus deserti, donec veniat sermo a vobis indicans mihi.
2 Samuel 15 29 Reportaverunt ergo Sadoc et Abiathar arcam Dei in Jerusalem : et manserunt ibi.
2 Samuel 15 30 Porro David ascendebat clivum Olivarum, scandens et flens, nudis pedibus incedens, et operto capite, sed et omnis populus, qui erat cum eo, operto capite, ascendebat plorans.
2 Samuel 15 31 Nuntiatum est autem David quod et Achitophel esset in conjuratione cum Absalom, dixitque David : Infatua, quæso, Domine, consilium Achitophel.
2 Samuel 15 32 Cumque ascenderet David summitatem montis, in quo adoraturus erat Dominum, ecce occurrit ei Chusai Arachites, scissa veste, et terra pleno capite.
2 Samuel 15 33 Et dixit ei David : Si veneris mecum, eris mihi oneri :
2 Samuel 15 34 si autem in civitatem revertaris, et dixeris Absalom : Servus tuus sum, rex : sicut fui servus patris tui, sic ero servus tuus : dissipabis consilium Achitophel.
2 Samuel 15 35 Habes autem tecum Sadoc et Abiathar sacerdotes : et omne verbum quodcumque audieris de domo regis, indicabis Sadoc et Abiathar sacerdotibus.
2 Samuel 15 36 Sunt autem cum eis duo filii eorum Achimaas filius Sadoc, et Jonathas filius Abiathar : et mittetis per eos ad me omne verbum quod audieritis.
2 Samuel 15 37 Veniente ergo Chusai amico David in civitatem, Absalom quoque ingressus est Jerusalem.
2 Samuel 16 1 Cumque David transisset paululum montis verticem, apparuit Siba puer Miphiboseth in occursum ejus, cum duobus asinis, qui onerati erant ducentis panibus, et centum alligaturis uvæ passæ, et centum massis palatharum, et utre vini.
2 Samuel 16 2 Et dixit rex Sibæ : Quid sibi volunt hæc ? Responditque Siba : Asini, domesticis regis ut sedeant : panes et palathæ ad vescendum pueris tuis : vinum autem ut bibat si quis defecerit in deserto.
2 Samuel 16 3 Et ait rex : Ubi est filius domini tui ? Responditque Siba regi : Remansit in Jerusalem, dicens : Hodie restituet mihi domus Israël regnum patris mei.
2 Samuel 16 4 Et ait rex Sibæ : Tua sint omnia quæ fuerunt Miphiboseth. Dixitque Siba : Oro ut inveniam gratiam coram te, domine mi rex.
2 Samuel 16 5 Venit ergo rex David usque Bahurim : et ecce egrediebatur inde vir de cognatione domus Saul, nomine Semei, filius Gera, procedebatque egrediens, et maledicebat,
2 Samuel 16 6 mittebatque lapides contra David, et contra universos servos regis David : omnis autem populus, et universi bellatores a dextro et a sinistro latere regis incedebant.
2 Samuel 16 7 Ita autem loquebatur Semei cum malediceret regi : Egredere, egredere vir sanguinum, et vir Belial.
2 Samuel 16 8 Reddidit tibi Dominus universum sanguinem domus Saul : quoniam invasisti regnum pro eo, et dedit Dominus regnum in manu Absalom filii tui, et ecce premunt te mala tua, quoniam vir sanguinum es.
2 Samuel 16 9 Dixit autem Abisai filius Sarviæ regi : Quare maledicit canis hic mortuus domino meo regi ? vadam, et amputabo caput ejus.
2 Samuel 16 10 Et ait rex : Quid mihi et vobis est filii Sarviæ ? dimittite eum, ut maledicat : Dominus enim præcepit ei ut malediceret David : et quis est qui audeat dicere, quare sic fecerit ?
2 Samuel 16 11 Et ait rex Abisai, et universis servis suis : Ecce filius meus, qui egressus est de utero meo, quærit animam meam : quanto magis nunc filius Jemini ? Dimittite eum ut maledicat juxta præceptum Domini :
2 Samuel 16 12 si forte respiciat Dominus afflictionem meam, et reddat mihi Dominus bonum pro maledictione hac hodierna.
2 Samuel 16 13 Ambulabat itaque David et socii ejus per viam cum eo. Semei autem per jugum montis ex latere, contra illum gradiebatur, maledicens, et mittens lapides adversum eum, terramque spargens.
2 Samuel 16 14 Venit itaque rex, et universus populus cum eo lassus, et refocillati sunt ibi.
2 Samuel 16 15 Absalom autem et omnis populus ejus ingressi sunt Jerusalem, sed et Achitophel cum eo.
2 Samuel 16 16 Cum autem venisset Chusai Arachites amicus David ad Absalom, locutus est ad eum : Salve rex, salve rex.
2 Samuel 16 17 Ad quem Absalom : Hæc est, inquit, gratia tua ad amicum tuum ? quare non ivisti cum amico tuo ?
2 Samuel 16 18 Responditque Chusai ad Absalom : Nequaquam : quia illius ero, quem elegit Dominus, et omnis hic populus, et universus Israël, et cum eo manebo.
2 Samuel 16 19 Sed ut et hoc inferam, cui ego serviturus sum ? nonne filio regis ? Sicut parui patri tuo, ita parebo et tibi.
2 Samuel 16 20 Dixit autem Absalom ad Achitophel : Inite consilium quid agere debeamus.
2 Samuel 16 21 Et ait Achitophel ad Absalom : Ingredere ad concubinas patris tui, quas dimisit ad custodiendam domum : ut cum audierit omnis Israël quod fœdaveris patrem tuum, roborentur tecum manus eorum.
2 Samuel 16 22 Tetenderunt ergo Absalom tabernaculum in solario, ingressusque est ad concubinas patris sui coram universo Israël.
2 Samuel 16 23 Consilium autem Achitophel, quod dabat in diebus illis, quasi si quis consuleret Deum : sic erat omne consilium Achitophel, et cum esset cum David, et cum esset cum Absalom.
2 Samuel 17 1 Dixit ergo Achitophel ad Absalom : Eligam mihi duodecim millia virorum, et consurgens persequar David hac nocte.
2 Samuel 17 2 Et irruens super eum (quippe qui lassus est, et solutis manibus) percutiam eum : cumque fugerit omnis populus qui cum eo est, percutiam regem desolatum.
2 Samuel 17 3 Et reducam universum populum, quomodo unus homo reverti solet : unum enim virum tu quæris : et omnis populus erit in pace.
2 Samuel 17 4 Placuitque sermo ejus Absalom, et cunctis majoribus natu Israël.
2 Samuel 17 5 Ait autem Absalom : Vocate Chusai Arachiten, et audiamus quid etiam ipse dicat.
2 Samuel 17 6 Cumque venisset Chusai ad Absalom, ait Absalom ad eum : Hujuscemodi sermonem locutus est Achitophel : facere debemus an non ? quod das consilium ?
2 Samuel 17 7 Et dixit Chusai ad Absalom : Non est bonum consilium, quod dedit Achitophel hac vice.
2 Samuel 17 8 Et rursum intulit Chusai : Tu nosti patrem tuum, et viros qui cum eo sunt, esse fortissimos et amaro animo, veluti si ursa raptis catulis in saltu sæviat : sed et pater tuus vir bellator est, nec morabitur cum populo.
2 Samuel 17 9 Forsitan nunc latitat in foveis, aut in uno, quo voluerit, loco : et cum ceciderit unus quilibet in principio, audiet quicumque audierit, et dicet : Facta est plaga in populo qui sequebatur Absalom.
2 Samuel 17 10 Et fortissimus quisque, cujus cor est quasi leonis, pavore solvetur : scit enim omnis populus Israël fortem esse patrem tuum, et robustos omnes qui cum eo sunt.
2 Samuel 17 11 Sed hoc mihi videtur rectum esse consilium. Congregetur ad te universus Israël, a Dan usque Bersabee, quasi arena maris innumerabilis : et tu eris in medio eorum.
2 Samuel 17 12 Et irruemus super eum in quocumque loco inventus fuerit : et operiemus eum, sicut cadere solet ros super terram : et non relinquemus de viris, qui cum eo sunt, ne unum quidem.
2 Samuel 17 13 Quod si urbem aliquam fuerit ingressus, circumdavit omnis Israël civitati illi funes, et trahemus eam in torrentem, ut non reperiatur ne calculus quidem ex ea.
2 Samuel 17 14 Dixitque Absalom, et omnes viri Israël : Melius est consilium Chusai Arachitæ, consilio Achitophel : Domini autem nutu dissipatum est consilium Achitophel utile, ut induceret Dominus super Absalom malum.
2 Samuel 17 15 Et ait Chusai Sadoc et Abiathar sacerdotibus : Hoc et hoc modo consilium dedit Achitophel Absalom, et senioribus Israël : et ego tale et tale dedi consilium.
2 Samuel 17 16 Nunc ergo mittite cito, et nuntiate David dicentes : Ne moreris nocte hac in campestribus deserti, sed absque dilatione transgredere : ne forte absorbeatur rex, et omnis populus qui cum eo est.
2 Samuel 17 17 Jonathas autem et Achimaas stabant juxta fontem Rogel : abiit ancilla et nuntiavit eis : et illi profecti sunt, ut referrent ad regem David nuntium : non enim poterant videri, aut introire civitatem.
2 Samuel 17 18 Vidit autem eos quidam puer, et indicavit Absalom : illi vero concito gradu ingressi sunt domum cujusdam viri in Bahurim, qui habebat puteum in vestibulo suo, et descenderunt in eum.
2 Samuel 17 19 Tulit autem mulier, et expandit velamen super os putei, quasi siccans ptisanas : et sic latuit res.
2 Samuel 17 20 Cumque venissent servi Absalom in domum, ad mulierem dixerunt : Ubi est Achimaas et Jonathas ? Et respondit eis mulier : Transierunt festinanter, gustata paululum aqua. At hi qui quærebant, cum non reperissent, reversi sunt in Jerusalem.
2 Samuel 17 21 Cumque abiissent, ascenderunt illi de puteo, et pergentes nuntiaverunt regi David, et dixerunt : Surgite, et transite cito fluvium : quoniam hujuscemodi dedit consilium contra vos Achitophel.
2 Samuel 17 22 Surrexit ergo David, et omnis populus qui cum eo erat, et transierunt Jordanem, donec dilucesceret : et ne unus quidem residuus fuit, qui non transisset fluvium.
2 Samuel 17 23 Porro Achitophel videns quod non fuisset factum consilium suum, stravit asinum suum, surrexitque, et abiit in domum suam et in civitatem suam : et disposita domo sua, suspendio interiit, et sepultus est in sepulchro patris sui.
2 Samuel 17 24 David autem venit in castra, et Absalom transivit Jordanem, ipse et omnes viri Israël cum eo.
2 Samuel 17 25 Amasam vero constituit Absalom pro Joab super exercitum : Amasa autem erat filius viri, qui vocabatur Jetra de Jezraëli, qui ingressus est ad Abigail, filiam Naas, sororem Sarviæ, quæ fuit mater Joab.
2 Samuel 17 26 Et castrametatus est Israël cum Absalom in terra Galaad.
2 Samuel 17 27 Cumque venisset David in castra, Sobi filius Naas de Rabbath filiorum Ammon, et Machir filius Ammihel de Lodabar, et Berzellai Galaadites de Rogelim,
2 Samuel 17 28 obtulerunt ei stratoria, et tapetia, et vasa fictilia, frumentum, et hordeum, et farinam, et polentam, et fabam, et lentem, et frixum cicer,
2 Samuel 17 29 et mel, et butyrum, oves, et pingues vitulos ; dederuntque David, et populo qui cum eo erat, ad vescendum : suspicati enim sunt populum fame et siti fatigari in deserto.
2 Samuel 18 1 Igitur considerato David populo suo, constituit super eos tribunos et centuriones,
2 Samuel 18 2 et dedit populi tertiam partem sub manu Joab, et tertiam partem sub manu Abisai filii Sarviæ fratris Joab, et tertiam partem sub manu Ethai, qui erat de Geth. Dixitque rex ad populum : Egrediar et ego vobiscum :
2 Samuel 18 3 et respondit populus : Non exibis : sive enim fugerimus, non magnopere ad eos de nobis pertinebit : sive media pars ceciderit e nobis, non satis curabunt : quia tu unus pro decem millibus computaris : melius est igitur ut sis nobis in urbe præsidio.
2 Samuel 18 4 Ad quos rex ait : Quod vobis videtur rectum, hoc faciam. Stetit ergo rex juxta portam : egrediebaturque populus per turmas suas centeni, et milleni.
2 Samuel 18 5 Et præcepit rex Joab, et Abisai, et Ethai, dicens : Servate mihi puerum Absalom. Et omnis populus audiebat præcipientem regem cunctis principibus pro Absalom.
2 Samuel 18 6 Itaque egressus est populus in campum contra Israël, et factum est prælium in saltu Ephraim.
2 Samuel 18 7 Et cæsus est ibi populus Israël ab exercitu David, factaque est plaga magna in die illa, viginti millium.
2 Samuel 18 8 Fuit autem ibi prælium dispersum super faciem omnis terræ, et multo plures erant quos saltus consumpserat de populo, quam hi quos voraverat gladius in die illa.
2 Samuel 18 9 Accidit autem ut occurreret Absalom servis David, sedens mulo : cumque ingressus fuisset mulus subter condensam quercum et magnam, adhæsit caput ejus quercui : et illo suspenso inter cælum et terram, mulus, cui insederat, pertransivit.
2 Samuel 18 10 Vidit autem hoc quispiam, et nuntiavit Joab, dicens : Vidi Absalom pendere et quercu.
2 Samuel 18 11 Et ait Joab viro, qui nuntiaverat ei : Si vidisti, quare non confodisti eum cum terra, et ego dedissem tibi decem argenti siclos, et unum balteum ?
2 Samuel 18 12 Qui dixit ad Joab : Si appenderes in manibus meis mille argenteos, nequaquam mitterem manum meam in filium regis : audientibus enim nobis præcepit rex tibi, et Abisai, et Ethai, dicens : Custodite mihi puerum Absalom.
2 Samuel 18 13 Sed et si fecissem contra animam meam audacter, nequaquam hoc regem latere potuisset, et tu stares ex adverso ?
2 Samuel 18 14 Et ait Joab : Non sicut tu vis, sed aggrediar eum coram te. Tulit ergo tres lanceas in manu sua, et infixit eas in corde Absalom : cumque adhuc palpitaret hærens in quercu,
2 Samuel 18 15 cucurrerunt decem juvenes armigeri Joab, et percutientes interfecerunt eum.
2 Samuel 18 16 Cecinit autem Joab buccina, et retinuit populum, ne persequeretur fugientem Israël, volens parcere multitudini.
2 Samuel 18 17 Et tulerunt Absalom, et projecerunt eum in saltu, in foveam grandem, et comportaverunt super eum acervum lapidum magnum nimis : omnis autem Israël fugit in tabernacula sua.
2 Samuel 18 18 Porro Absalom erexerat sibi, cum adhuc viveret, titulum qui est in Valle regis : dixerat enim : Non habeo filium, et hoc erit monimentum nominis mei. Vocavitque titulum nomine suo, et appellatur Manus Absalom, usque ad hanc diem.
2 Samuel 18 19 Achimaas autem filius Sadoc, ait : Curram, et nuntiabo regi, quia judicium fecerit ei Dominus de manu inimicorum ejus.
2 Samuel 18 20 Ad quem Joab dixit : Non eris nuntius in hac die, sed nuntiabis in alia : hodie nolo te nuntiare, filius enim regis est mortuus.
2 Samuel 18 21 Et ait Joab Chusi : Vade, et nuntia regi quæ vidisti. Adoravit Chusi Joab, et cucurrit.
2 Samuel 18 22 Rursus autem Achimaas filius Sadoc dixit ad Joab : Quid impedit si etiam ego curram post Chusi ? Dixitque ei Joab : Quid vis currere fili mi ? non eris boni nuntii bajulus.
2 Samuel 18 23 Qui respondit : Quid enim si cucurrero ? Et ait ei : Curre. Currens ergo Achimaas per viam compendii, transivit Chusi.
2 Samuel 18 24 David autem sedebat inter duas portas : speculator vero, qui erat in fastigio portæ super murum, elevans oculos, vidit hominem currentem solum.
2 Samuel 18 25 Et exclamans indicavit regi : dixitque rex : Si solus est, bonus est nuntius in ore ejus. Properante autem illo, et accedente propius,
2 Samuel 18 26 vidit speculator hominem alterum currentem, et vociferans in culmine, ait : Apparet mihi alter homo currens solus. Dixitque rex : Et iste bonus est nuntius.
2 Samuel 18 27 Speculator autem : Contemplor, ait, cursum prioris, quasi cursum Achimaas filii Sadoc. Et ait rex : Vir bonus est : et nuntium portans bonum, venit.
2 Samuel 18 28 Clamans autem Achimaas, dixit ad regem : Salve rex. Et adorans regem coram eo pronus in terram, ait : Benedictus Dominus Deus tuus, qui conclusit homines qui levaverunt manus suas contra dominum meum regem.
2 Samuel 18 29 Et ait rex : Estne pax puero Absalom ? Dixitque Achimaas : Vidi tumultum magnum, cum mitteret Joab servus tuus, o rex, me servum tuum : nescio aliud.
2 Samuel 18 30 Ad quem rex : Transi, ait, et sta hic. Cumque ille transisset, et staret,
2 Samuel 18 31 apparuit Chusi : et veniens ait : Bonum apporto nuntium, domine mi rex : judicavit enim pro te Dominus hodie de manu omnium qui surrexerunt contra te.
2 Samuel 18 32 Dixit autem rex ad Chusi : Estne pax puero Absalom ? Cui respondens Chusi : Fiant, inquit, sicut puer, inimici domini mei regis, et universi qui consurgunt adversus eum in malum.
2 Samuel 18 33 Contristatus itaque rex, ascendit cœnaculum portæ, et flevit. Et sic loquebatur, vadens : Fili mi Absalom, Absalom fili mi : quis mihi tribuat ut ego moriar pro te, Absalom fili mi, fili mi Absalom ?
2 Samuel 19 1 Nuntiatum est autem Joab quod rex fleret et lugeret filium suum :
2 Samuel 19 2 et versa est victoria in luctum in die illa omni populo : audivit enim populus in die illa dici : Dolet rex super filio suo.
2 Samuel 19 3 Et declinavit populus in die illa ingredi civitatem, quomodo declinare solet populus versus et fugiens de prælio.
2 Samuel 19 4 Porro rex operuit caput suum, et clamabat voce magna : Fili mi Absalom, Absalom fili mi, fili mi.
2 Samuel 19 5 Ingressus ergo Joab ad regem in domum, dixit : Confudisti hodie vultus omnium servorum tuorum, qui salvam fecerunt animam tuam, et animam filiorum tuorum, et filiarum tuarum, et animam uxorum tuarum, et animam concubinarum tuarum.
2 Samuel 19 6 Diligis odientes te, et odio habes diligentes te : et ostendisti hodie quia non curas de ducibus tuis, et de servis tuis : et vere cognovi modo, quia si Absalom viveret, et omnes nos occubuissemus, tunc placeret tibi.
2 Samuel 19 7 Nunc igitur surge, et procede, et alloquens satisfac servis tuis : juro enim tibi per Dominum, quod si non exieris, ne unus quidem remansurus sit tecum nocte hac : et pejus erit hoc tibi, quam omnia mala quæ venerunt super te ab adolescentia tua usque in præsens.
2 Samuel 19 8 Surrexit ergo rex et sedit in porta : et omni populo nuntiatum est quod rex sederet in porta : venitque universa multitudo coram rege : Israël autem fugit in tabernacula sua.
2 Samuel 19 9 Omnis quoque populus certabat in cunctis tribubus Israël, dicens : Rex liberavit nos de manu inimicorum nostrorum, ipse salvavit nos de manu Philisthinorum : et nunc fugit de terra propter Absalom.
2 Samuel 19 10 Absalom autem, quem unximus super nos, mortuus est in bello : usquequo siletis, et non reducitis regem ?
2 Samuel 19 11 Rex vero David misit ad Sadoc et Abiathar sacerdotes, dicens : Loquimini ad majores natu Juda, dicentes : Cur venitis novissimi ad reducendum regem in domum suam ? (Sermo autem omnis Israël pervenerat ad regem in domo ejus.)
2 Samuel 19 12 Fratres mei vos, os meum, et caro mea vos, quare novissimi reducitis regem ?
2 Samuel 19 13 Et Amasæ dicite : Nonne os meum, et caro mea es ? Hæc faciat mihi Deus, et hæc addat, si non magister militiæ fueris coram me omni tempore pro Joab.
2 Samuel 19 14 Et inclinavit cor omnium virorum Juda, quasi viri unius : miseruntque ad regem, dicentes : Revertere tu, et omnes servi tui.
2 Samuel 19 15 Et reversus est rex : et venit usque ad Jordanem, et omnis Juda venit usque in Galgalam ut occurreret regi, et traduceret eum Jordanem.
2 Samuel 19 16 Festinavit autem Semei filius Gera filii Jemini de Bahurim, et descendit cum viris Juda in occursum regis David
2 Samuel 19 17 cum mille viris de Benjamin, et Siba puer de domo Saul : et quindecim filii ejus, ac viginti servi erant cum eo : et irrumpentes Jordanem, ante regem
2 Samuel 19 18 transierunt vada, ut traducerent domum regis, et facerent juxta jussionem ejus : Semei autem filius Gera prostratus coram rege, cum jam transisset Jordanem,
2 Samuel 19 19 dixit ad eum : Ne reputes mihi domine mi iniquitatem, neque memineris injuriarum servi tui in die qua egressus es domine mi rex de Jerusalem, neque ponas rex in corde tuo.
2 Samuel 19 20 Agnosco enim servus tuus peccatum meum : et idcirco hodie primus veni de omni domo Joseph, descendique de omni domo Joseph, descendique in occursum domini mei regis.
2 Samuel 19 21 Respondens vero Abisai filius Sarviæ, dixit : Numquid pro his verbis non occidetur Semei, quia maledixit christo Domini ?
2 Samuel 19 22 Et ait David : Quid mihi et vobis, filii Sarviæ ? cur efficimini mihi hodie in satan ? Ergone hodie interficietur vir in Israël ? an ignoro hodie me factum regem super Israël ?
2 Samuel 19 23 Et ait rex Semei : Non morieris. Juravitque ei.
2 Samuel 19 24 Miphiboseth quoque filius Saul descendit in occursum regis, illotis pedibus, et intonsa barba : vestesque suas non laverat a die qua egressus fuerat rex, usque ad diem reversionis ejus in pace.
2 Samuel 19 25 Cumque Jerusalem occurrisset regi, dixit ei rex : Quare non venisti mecum Miphiboseth ?
2 Samuel 19 26 Et respondens ait : Domine mi rex, servus meus contempsit me : dixique ei ego famulus tuus ut sterneret mihi asinum, et ascendens abirem cum rege : claudus enim sum servus tuus.
2 Samuel 19 27 Insuper et accusavit me servum tuum ad te dominum meum regem : tu autem domine mi rex, sicut angelus Dei es : fac quod placitum est tibi.
2 Samuel 19 28 Neque enim fuit domus patris mei, nisi morti obnoxia domino meo regi : tu autem posuisti me servum tuum inter convivas mensæ tuæ : quid ergo habeo justæ querelæ ? aut quid possum ultra vociferari ad regem ?
2 Samuel 19 29 Ait ergo ei rex : Quid ultra loqueris ? fixum est quod locutus sum : tu et Siba dividite possessiones.
2 Samuel 19 30 Responditque Miphiboseth regi : Etiam cuncta accipiat, postquam reversus est dominus meus rex pacifice in domum suam.
2 Samuel 19 31 Berzellai quoque Galaadites, descendens de Rogelim, traduxit regem Jordanem, paratus etiam ultra fluvium prosequi eum.
2 Samuel 19 32 Erat autem Berzellai Galaadites senex valde, id est, octogenarius, et ipse præbuit alimenta regi, cum moraretur in castris : fuit quippe vir dives nimis.
2 Samuel 19 33 Dixit itaque rex ad Berzellai : Veni mecum, ut requiescas securus mecum in Jerusalem.
2 Samuel 19 34 Et ait Berzellai ad regem : Quot sunt dies annorum vitæ meæ, ut ascendam cum rege in Jerusalem ?
2 Samuel 19 35 Octogenarius sum hodie : numquid vigent sensus mei ad discernendum suave, aut amarum ? aut delectare potest servum tuum cibus et potus ? vel audire possum ultra vocem cantorum, atque cantatricum ? quare servus tuus sit oneri domino meo regi ?
2 Samuel 19 36 Paululum procedam famulus tuus ab Jordane tecum : non indigeo hac vicissitudine,
2 Samuel 19 37 sed obsecro ut revertar servus tuus, et moriar in civitate mea, et sepeliar juxta sepulchrum patris mei et matris meæ. Est autem servus tuus Chamaam, ipse vadat tecum, domine mi rex, et fac ei quidquid tibi bonum videtur.
2 Samuel 19 38 Dixit itaque ei rex : Mecum transeat Chamaam, et ego faciam ei quidquid tibi placuerit, et omne quod petieris a me, impetrabis.
2 Samuel 19 39 Cumque transisset universus populus et rex Jordanem, osculatus est rex Berzellai, et benedixit ei : et ille reversus est in locum suum.
2 Samuel 19 40 Transivit ergo rex in Galgalam, et Chamaam cum eo. Omnis autem populus Juda traduxerat regem, et media tantum pars adfuerat de populo Israël.
2 Samuel 19 41 Itaque omnes viri Israël concurrentes ad regem dixerunt ei : Quare te furati sunt fratres nostri viri Juda, et traduxerunt regem et domum ejus Jordanem, omnesque viros David cum eo ?
2 Samuel 19 42 Et respondit omnis vir Juda ad viros Israël : Quia mihi propior est rex : cur irasceris super hac re ? numquid comedimus aliquid ex rege, aut munera nobis data sunt ?
2 Samuel 19 43 Et respondit vir Israël ad viros Juda, et ait : Decem partibus major ego sum apud regem, magisque ad me pertinet David quam ad te : cur fecisti mihi injuriam, et non mihi nuntiatum est priori, ut reducerem regem meum ? Durius autem responderunt viri Juda viris Israël.
2 Samuel 20 1 Accidit quoque ut ibi esset vir Belial, nomine Seba, filius Bochri, vir Jemineus : et cecinit buccina, et ait : Non est nobis pars in David, neque hæreditas in filio Isai : revertere in tabernacula tua Israël.
2 Samuel 20 2 Et separatus est omnis Israël a David, secutusque est Seba filium Bochri : viri autem Juda adhæserunt regi suo a Jordane usque Jerusalem.
2 Samuel 20 3 Cumque venisset rex in domum suam in Jerusalem, tulit decem mulieres concubinas, quas dereliquerat ad custodiendam domum, et tradidit eas in custodiam, alimenta eis præbens : et non est ingressus ad eas, sed erant clausæ usque in diem mortis suæ in viduitate viventes.
2 Samuel 20 4 Dixit autem rex Amasæ : Convoca mihi omnes viros Juda in diem tertium, et tu adesto præsens.
2 Samuel 20 5 Abiit ergo Amasa, ut convocaret Judam, et moratus est extra placitum quod ei constituerat rex.
2 Samuel 20 6 Ait autem David ad Abisai : Nunc magis afflicturus est nos Seba filius Bochri quam Absalom : tolle igitur servos domini tui, et persequere eum, ne forte inveniat civitates munitas, et effugiat nos.
2 Samuel 20 7 Egressi sunt ergo cum eo viri Joab, Cerethi quoque et Phelethi : et omnes robusti exierunt de Jerusalem ad persequendum Seba filium Bochri.
2 Samuel 20 8 Cumque illi essent juxta lapidem grandem, qui est in Gabaon, Amasa veniens occurrit eis. Porro Joab vestitus erat tunica stricta ad mensuram habitus sui, et desuper accinctus gladio dependente usque ad ilia, in vagina, qui fabricatus levi motu egredi poterat, et percutere.
2 Samuel 20 9 Dixit itaque Joab ad Amasam : Salve mi frater. Et tenuit manu dextera mentum Amasæ, quasi osculans eum.
2 Samuel 20 10 Porro Amasa non observavit gladium, quem habebat Joab, qui percussit eum in latere, et effudit intestina ejus in terram, nec secundum vulnus apposuit, et mortuus est. Joab autem, et Abisai frater ejus, persecuti sunt Seba filium Bochri.
2 Samuel 20 11 Interea quidam viri, cum stetissent juxta cadaver Amasæ, de sociis Joab, dixerunt : Ecce qui esse voluit pro Joab comes David.
2 Samuel 20 12 Amasa autem conspersus sanguine, jacebat in media via. Vidit hoc quidam vir quod subsisteret omnis populus ad videndum eum, et amovit Amasam de via in agrum, operuitque eum vestimento, ne subsisterent transeuntes propter eum.
2 Samuel 20 13 Amoto ergo illo de via, transibat omnis vir sequens Joab ad persequendum Seba filium Bochri.
2 Samuel 20 14 Porro ille transierat per omnes tribus Israël in Abelam, et Bethmaacha : omnesque viri electi congregati fuerant ad eum.
2 Samuel 20 15 Venerunt itaque et oppugnabant eum in Abela, et in Bethmaacha, et circumdederunt munitionibus civitatem, et obsessa est urbs : omnis autem turba, quæ erat cum Joab, moliebatur destruere muros.
2 Samuel 20 16 Et exclamavit mulier sapiens de civitate : Audite, audite : dicite Joab : Appropinqua huc, et loquar tecum.
2 Samuel 20 17 Qui cum accessisset ad eam, ait illi : Tu es Joab ? Et ille respondit : Ego. Ad quem sic locuta est : Audi sermones ancillæ tuæ. Qui respondit : Audio.
2 Samuel 20 18 Rursumque illa : Sermo, inquit, dicebatur in veteri proverbio : Qui interrogant, interrogent in Abela : et sic perficiebant.
2 Samuel 20 19 Nonne ego sum quæ respondeo veritatem in Israël, et tu quæris subvertere civitatem et evertere matrem in Israël ? Quare præcipitas hæreditatem Domini ?
2 Samuel 20 20 Respondensque Joab, ait : Absit, absit hoc a me : non præcipito, neque demolior.
2 Samuel 20 21 Non sic se habet res, sed homo de monte Ephraim Seba, filius Bochri cognomine, levavit manum suam contra regem David : tradite illum solum, et recedemus a civitate. Et ait mulier ad Joab : Ecce caput ejus mittetur ad te per murum.
2 Samuel 20 22 Ingressa est ergo ad omnem populum, et locuta est eis sapienter : qui abscissum caput Seba filii Bochri projecerunt ad Joab. Et ille cecinit tuba, et recesserunt ab urbe, unusquisque in tabernacula sua : Joab autem reversus est Jerusalem ad regem.
2 Samuel 20 23 Fuit ergo Joab super omnem exercitum Israël : Banaias autem filius Jojadæ super Cerethæos et Phelethæos.
2 Samuel 20 24 Aduram vero super tributa : porro Josaphat filius Ahilud, a commentariis.
2 Samuel 20 25 Siva autem, scriba : Sadoc vero et Abiathar, sacerdotes.
2 Samuel 20 26 Ira autem Jairites erat sacerdos David.
2 Samuel 21 1 Facta est quoque fames in diebus David tribus annis jugiter : et consuluit David oraculum Domini. Dixitque Dominus : Proper Saul, et domum ejus sanguinum, quia occidit Gabaonitas.
2 Samuel 21 2 Vocatis ergo Gabaonitis rex, dixit ad eos (porro Gabaonitæ non erant de filiis Israël, sed reliquiæ Amorrhæorum : filii quippe Israël juraverunt eis, et voluit Saul percutere eos zelo, quasi pro filiis Israël et Juda),
2 Samuel 21 3 dixit ergo David ad Gabaonitas : Quid faciam vobis ? et quod erit vestri piaculum, ut benedicatis hæreditati Domini ?
2 Samuel 21 4 Dixeruntque ei Gabaonitæ : Non est nobis super argento et auro quæstio, sed contra Saul, et contra domum ejus : neque volumus ut interficiatur homo de Israël. Ad quos rex ait : Quid ergo vultis ut faciam vobis ?
2 Samuel 21 5 Qui dixerunt regi : Virum, qui attrivit nos et oppressit inique, ita delere debemus, ut ne unus quidem residuus sit de stirpe ejus in cunctis finibus Israël.
2 Samuel 21 6 Dentur nobis septem viri de filiis ejus, ut crucifigamus eos Domino in Gabaa Saul, quondam electi Domini. Et ait rex : Ego dabo.
2 Samuel 21 7 Pepercitque rex Miphiboseth filio Jonathæ filii Saul, propter jusjurandum Domini, quod fuerat inter David et inter Jonathan filium Saul.
2 Samuel 21 8 Tulit itaque rex duos filios Respha filiæ Aja, quos peperit Sauli, Armoni, et Miphiboseth : et quinque filios Michol filiæ Saul, quos genuerat Hadrieli filio Berzellai, qui fuit de Molathi,
2 Samuel 21 9 et dedit eos in manus Gabaonitarum : qui crucifixerunt eos in monte coram Domino : et ceciderunt hi septem simul occisi in diebus messis primis, incipiente messione hordei.
2 Samuel 21 10 Tollens autem Respha filia Aja cilicium, substravit sibi supra petram ab initio messis, donec stillaret aqua super eos de cælo : et non dimisit aves lacerare eos per diem, neque bestias per noctem.
2 Samuel 21 11 Et nuntiata sunt David quæ fecerat Respha, filia Aja, concubina Saul.
2 Samuel 21 12 Et abiit David, et tulit ossa Saul, et ossa Jonathæ filii ejus, a viris Jabes Galaad, qui furati fuerant ea de platea Bethsan, in qua suspenderant eos Philisthiim cum interfecissent Saul in Gelboë :
2 Samuel 21 13 et asportavit inde ossa Saul, et ossa Jonathæ filii ejus : et colligentes ossa eorum qui affixi fuerant,
2 Samuel 21 14 sepelierunt ea cum ossibus Saul et Jonathæ filii ejus in terra Benjamin, in latere, in sepulchro Cis patris ejus : feceruntque omnia, quæ præceperat rex, et repropitiatus est Deus terræ post hæc.
2 Samuel 21 15 Factum est autem rursum prælium Philisthinorum adversum Israël, et descendit David, et servi ejus cum eo, et pugnabant contra Philisthiim. Deficiente autem David,
2 Samuel 21 16 Jesbibenob, qui fuit de genere Arapha, cujus ferrum hastæ trecentas uncias appendebat, et accinctus erat ense novo, nisus est percutere David.
2 Samuel 21 17 Præsidioque ei fuit Abisai filius Sarviæ et percussum Philisthæum interfecit. Tunc juraverunt viri David, dicentes : Jam non egredieris nobiscum in bellum, ne extinguas lucernam Israël.
2 Samuel 21 18 Secundum quoque bellum fuit in Gob contra Philisthæos : tunc percussit Sobochai et Husati, Saph de stirpe Arapha de genere gigantum.
2 Samuel 21 19 Tertium quoque fuit bellum in Gob contra Philisthæos, in quo percussit Adeodatus filius Saltus polymitarius Bethlehemites Goliath Gethæum, cujus hastile hastæ erat quasi liciatorium texentium.
2 Samuel 21 20 Quartum bellum fuit in Geth : in quo vir fuit excelsus, qui senos in manibus pedibusque habebat digitos, id est, viginti quatuor, et erat de origine Arapha.
2 Samuel 21 21 Et blasphemavit Israël : percussit autem eum Jonathan filius Samaa fratris David.
2 Samuel 21 22 Hi quatuor nati sunt de Arapha in Geth, et ceciderunt in manu David et servorum ejus.
2 Samuel 22 1 Locutus est autem David Domino verba carminis hujus in die qua liberavit eum Dominus de manu omnium inimicorum suorum, et de manu Saul,
2 Samuel 22 2 et ait : Dominus petra mea, et robur meum, et salvator meus.
2 Samuel 22 3 Deus fortis meus sperabo in eum : scutum meum, et cornu salutis meæ : elevator meus, et refugium meum : salvator meus, de iniquitate liberabis me.
2 Samuel 22 4 Laudabilem invocabo Dominum : et ab inimicis meis salvus ero.
2 Samuel 22 5 Quia circumdederunt me contritiones mortis : torrentes Belial terruerunt me.
2 Samuel 22 6 Funes inferni circumdederunt me : prævenerunt me laquei mortis.
2 Samuel 22 7 In tribulatione mea invocabo Dominum, et ad Deum meum clamabo : et exaudiet de templo suo vocem meam, et clamor meus venit ad aures ejus.
2 Samuel 22 8 Commota est et contremuit terra : fundamenta montium concussa sunt, et conquassata, quoniam iratus est eis.
2 Samuel 22 9 Ascendit fumus de naribus ejus, et ignis de ore ejus vorabit : carbones succensi sunt ab eo.
2 Samuel 22 10 Inclinavit cælos, et descendit : et caligo sub pedibus ejus.
2 Samuel 22 11 Et ascendit super cherubim : et volavit, et lapsus est super pennas venti.
2 Samuel 22 12 Posuit tenebras in circuitu suo latibulum, cribrans aquas de nubibus cælorum.
2 Samuel 22 13 Præ fulgore in conspectu ejus, succensi sunt carbones ignis.
2 Samuel 22 14 Tonabit de cælo Dominus : et excelsus dabit vocem suam.
2 Samuel 22 15 Misit sagittas et dissipavit eos : fulgur, et consumpsit eos.
2 Samuel 22 16 Et apparuerunt effusiones maris, et revelata sunt fundamenta orbis ab increpatione Domini, ab inspiratione spiritus furoris ejus.
2 Samuel 22 17 Misit de excelso, et assumpsit me : et extraxit me de aquis multis.
2 Samuel 22 18 Liberavit me ab inimico meo potentissimo, et ab his qui oderant me : quoniam robustiores me erant.
2 Samuel 22 19 Prævenit me in die afflictionis meæ, et factus est Dominus firmamentum meum.
2 Samuel 22 20 Et eduxit me in latitudinem : liberavit me, quia complacui ei.
2 Samuel 22 21 Retribuet mihi Dominus secundum justitiam meam : et secundum munditiam manuum mearum reddet mihi.
2 Samuel 22 22 Quia custodivi vias Domini, et non egi impie a Deo meo.
2 Samuel 22 23 Omnia enim judicia ejus in conspectu meo : et præcepta ejus non amovi a me.
2 Samuel 22 24 Et ero perfectus cum eo : et custodiam me ab iniquitate mea.
2 Samuel 22 25 Et restituet mihi Dominus secundum justitiam meam : et secundum munditiam manuum mearum in conspectu oculorum suorum.
2 Samuel 22 26 Cum sancto sanctus eris : et cum robusto perfectus.
2 Samuel 22 27 Cum electo electus eris : et cum perverso perverteris.
2 Samuel 22 28 Et populum pauperem salvum facies : oculisque tuis excelsos humiliabis.
2 Samuel 22 29 Quia tu lucerna mea, Domine : et tu, Domine, illuminabis tenebras meas.
2 Samuel 22 30 In te enim curram accinctus : in Deo meo transiliam murum.
2 Samuel 22 31 Deus, immaculata via ejus, eloquium Domini igne examinatum : scutum est omnium sperantium in se.
2 Samuel 22 32 Quis est Deus præter Dominum : et quis fortis præter Deum nostrum ?
2 Samuel 22 33 Deus qui accinxit me fortitudine, et complanavit perfectam viam meam.
2 Samuel 22 34 Coæquans pedes meos cervis, et super excelsa mea statuens me ;
2 Samuel 22 35 docens manus meas ad prælium, et componens quasi arcum æreum brachia mea.
2 Samuel 22 36 Dedisti mihi clypeum salutis tuæ, et mansuetudo tua multiplicavit me.
2 Samuel 22 37 Dilatabis gressus meos subtus me : et non deficient tali mei.
2 Samuel 22 38 Persequar inimicos meos, et conteram : et non convertar donec consumam eos.
2 Samuel 22 39 Consumam eos et confringam, ut non consurgant : cadent sub pedibus meis.
2 Samuel 22 40 Accinxisti me fortitudine ad prælium : incurvasti resistentes mihi subtus me.
2 Samuel 22 41 Inimicos meos dedisti mihi dorsum : odientes me, et disperdam eos.
2 Samuel 22 42 Clamabunt, et non erit qui salvet, ad Dominum, et non exaudiet eos.
2 Samuel 22 43 Delebo eos ut pulverem terræ : quasi lutum platearum comminuam eos atque confringam.
2 Samuel 22 44 Salvabis me a contradictionibus populi mei : custodies me in caput gentium : populus, quem ignoro, serviet mihi.
2 Samuel 22 45 Filii alieni resistent mihi, auditu auris obedient mihi.
2 Samuel 22 46 Filii alieni defluxerunt, et contrahentur in angustiis suis.
2 Samuel 22 47 Vivit Dominus, et benedictus Deus meus : et exaltabitur Deus fortis salutis meæ.
2 Samuel 22 48 Deus qui das vindictas mihi, et dejicis populos sub me.
2 Samuel 22 49 Qui educis me ab inimicis meis, et a resistentibus mihi elevas me : a viro iniquo liberabis me.
2 Samuel 22 50 Propterea confitebor tibi Domine in gentibus : et nomini tuo cantabo :
2 Samuel 22 51 magnificans salutes regis sui, et faciens misericordiam christo suo David, et semini ejus in sempiternum.
2 Samuel 23 1 Hæc autem sunt verba David novissima. Dixit David filius Isai : Dixit vir, cui constitutum est de christo Dei Jacob, egregius psaltes Israël :
2 Samuel 23 2 Spiritus Domini locutus est per me, et sermo ejus per linguam meam.
2 Samuel 23 3 Dixit Deus Israël mihi, locutus est fortis Israël, dominator hominum, justus dominator in timore Dei.
2 Samuel 23 4 Sicut lux auroræ, oriente sole, mane absque nubibus rutilat, et sicut pluviis germinat herba de terra.
2 Samuel 23 5 Nec tanta est domus mea apud Deum, ut pactum æternum iniret mecum, firmum in omnibus atque munitum. Cuncta enim salus mea, et omnis voluntas : nec est quidquam ex ea quod non germinet.
2 Samuel 23 6 Prævaricatores autem quasi spinæ evellentur universi : quæ non tolluntur manibus.
2 Samuel 23 7 Et si quis tangere voluerit eas, armabitur ferro et ligno lanceato, igneque succensæ comburentur, usque ad nihilum.
2 Samuel 23 8 Hæc nomina fortium David. Sedens in cathedra sapientissimus princeps inter tres, ipse est quasi tenerrimus ligni vermiculus, qui octingentos interfecit impetu uno.
2 Samuel 23 9 Post hunc, Eleazar filius patrui ejus Ahohites inter tres fortes, qui erant cum David quando exprobraverunt Philisthiim, et congregati sunt illuc in prælium.
2 Samuel 23 10 Cumque ascendissent viri Israël, ipse stetit et percussit Philisthæos donec deficeret manus ejus, et obrigesceret cum gladio : fecitque Dominus salutem magnam in die illa : et populus, qui fugerat, reversus est ad cæsorum spolia detrahenda.
2 Samuel 23 11 Et post hunc, Semma filius Age de Arari. Et congregati sunt Philisthiim in statione : erat quippe ibi ager lente plenus. Cumque fugisset populus a facie Philisthiim,
2 Samuel 23 12 stetit ille in medio agri, et tuitus est eum, percussitque Philisthæos : et fecit Dominus salutem magnam.
2 Samuel 23 13 Necnon et ante descenderant tres qui erant principes inter triginta, et venerant tempore messis ad David in speluncam Odollam : castra autem Philisthinorum erant posita in Valle gigantum.
2 Samuel 23 14 Et David erat in præsidio : porro statio Philisthinorum tunc erat in Bethlehem.
2 Samuel 23 15 Desideravit ergo David, et ait : O si quis mihi daret potum aquæ de cisterna quæ est in Bethlehem juxta portam !
2 Samuel 23 16 Irruperunt ergo tres fortes castra Philisthinorum, et hauserunt aquam de cisterna Bethlehem, quæ erat juxta portam, et attulerunt ad David : at ille noluit bibere, sed libavit eam Domino,
2 Samuel 23 17 dicens : Propitius sit mihi Dominus, ne faciam hoc : num sanguinem hominum istorum, qui profecti sunt, et animarum periculum bibam ? Noluit ergo bibere. Hæc fecerunt tres robustissimi.
2 Samuel 23 18 Abisai quoque frater Joab filius Sarviæ, princeps erat de tribus : ipse est qui levavit hastam suam contra trecentos, quos interfecit, nominatus in tribus,
2 Samuel 23 19 et inter tres nobilior, eratque eorum princeps, sed usque ad tres primos non pervenerat.
2 Samuel 23 20 Et Banaias filius Jojadæ viri fortissimi, magnorum operum, de Cabseel. Ipse percussit duos leones Moab, et ipse descendit, et percussit leonem in media cisterna in diebus nivis.
2 Samuel 23 21 Ipse quoque interfecit virum Ægyptium, virum dignum spectaculo, habentem in manu hastam : itaque cum descendisset ad eum in virga, vi extorsit hastam de manu Ægyptii, et interfecit eum hasta sua.
2 Samuel 23 22 Hæc fecit Banaias filius Jojadæ.
2 Samuel 23 23 Et ipse nominatus inter tres robustos, qui erant inter triginta nobiliores : verumtamen usque ad tres non pervenerat : fecitque eum sibi David auricularium, a secreto.
2 Samuel 23 24 Asaël frater Joab inter triginta, Elehanan filius patrui ejus de Bethlehem,
2 Samuel 23 25 Semma de Harodi, Elica de Harodi,
2 Samuel 23 26 Heles de Phalti, Hira filius Acces de Thecua,
2 Samuel 23 27 Abiezer de Anathoth, Mobonnai de Husati,
2 Samuel 23 28 Selmon Ahohites, Maharai Netophathites,
2 Samuel 23 29 Heled filius Baana, et ipse Netophathites, Ithai filius Ribai de Gabaath filiorum Benjamin,
2 Samuel 23 30 Banaia Pharathonites, Heddai de torrente Gaas,
2 Samuel 23 31 Abialbon Arbathites, Azmaveth de Beromi,
2 Samuel 23 32 Eliaba de Salaboni. Filii Jassen, Jonathan,
2 Samuel 23 33 Semma de Orori, Ajam filius Sarar Arorites,
2 Samuel 23 34 Eliphelet filius Aasbai filii Machati, Eliam filius Achitophel Gelonites,
2 Samuel 23 35 Hesrai de Carmelo, Pharai de Arbi,
2 Samuel 23 36 Igaal filius Nathan de Soba, Bonni de Gadi,
2 Samuel 23 37 Selec de Ammoni, Naharai Berothites armiger Joab filii Sarviæ,
2 Samuel 23 38 Ira Jethrites, Gareb et ipse Jethrites,
2 Samuel 23 39 Urias Hethæus. Omnes triginta septem.
2 Samuel 24 1 Et addidit furor Domini irasci contra Israël, commovitque David in eis dicentem : Vade, numera Israël et Judam.
2 Samuel 24 2 Dixitque rex ad Joab principem exercitus sui : Perambula omnes tribus Israël a Dan usque Bersabee, et numerate populum, ut sciam numerum ejus.
2 Samuel 24 3 Dixitque Joab regi : Adaugeat Dominus Deus tuus ad populum tuum, quantus nunc est, iterumque centuplicet in conspectu domini mei regis : sed quid sibi dominus meus rex vult in re hujuscemodi ?
2 Samuel 24 4 Obtinuit autem sermo regis verba Joab, et principum exercitus : egressusque est Joab, et princeps militum a facie regis, ut numerarent populum Israël.
2 Samuel 24 5 Cumque pertransissent Jordanem, venerunt in Aroër ad dexteram urbis, quæ est in valle Gad :
2 Samuel 24 6 et per Jazer transierunt in Galaad, et in terram inferiorem Hodsi, et venerunt in Dan silvestria. Circumeuntesque juxta Sidonem,
2 Samuel 24 7 transierunt prope mœnia Tyri, et omnem terram Hevæi et Chananæi, veneruntque ad meridiem Juda in Bersabee :
2 Samuel 24 8 et lustrata universa terra, affuerunt post novem menses et viginti dies in Jerusalem.
2 Samuel 24 9 Dedit ergo Joab numerum descriptionis populi regi, et inventa sunt de Israël octingenta millia virorum fortium, qui educerent gladium : et de Juda quingenta millia pugnatorum.
2 Samuel 24 10 Percussit autem cor David eum, postquam numeratus est populus : et dixit David ad Dominum : Peccavi valde in hoc facto : sed precor, Domine, ut transferas iniquitatem servi tui, quia stulte egi nimis.
2 Samuel 24 11 Surrexit itaque David mane, et sermo Domini factus est ad Gad prophetam et videntem David, dicens :
2 Samuel 24 12 Vade, et loquere ad David : Hæc dicit Dominus : Trium tibi datur optio, elige unum quod volueris ex his, ut faciam tibi.
2 Samuel 24 13 Cumque venisset Gad ad David, nuntiavit ei, dicens : Aut septem annis veniet tibi fames in terra tua : aut tribus mensibus fugies adversarios tuos, et ille te persequentur : aut certe tribus diebus erit pestilentia in terra tua. Nunc ergo delibera, et vide quem respondeam ei, qui me misit, sermonem.
2 Samuel 24 14 Dixit autem David ad Gad : Coarctor nimis : sed melius est ut incidam in manus Domini (multæ enim misericordiæ ejus sunt) quam in manus hominum.
2 Samuel 24 15 Immisitque Dominus pestilentiam in Israël, de mane usque ad tempus constitutum, et mortui sunt ex populo a Dan usque ad Bersabee septuaginta millia virorum.
2 Samuel 24 16 Cumque extendisset manum suam angelus Domini super Jerusalem ut disperderet eam, misertus est Dominus super afflictione, et ait angelo percutienti populum : Sufficit : nunc contine manum tuam. Erat autem angelus Domini juxta aream Areuna Jebusæi.
2 Samuel 24 17 Dixitque David ad Dominum cum vidisset angelum cædentem populum : Ego sum qui peccavi, ego inique egi : isti qui oves sunt, quid fecerunt ? Vertatur, obsecro, manus tua contra me, et contra domum patris mei.
2 Samuel 24 18 Venit autem Gad ad David in die illa, et dixit ei : Ascende, et constitue altare Domino in area Areuna Jebusæi.
2 Samuel 24 19 Et ascendit David juxta sermonem Gad, quem præceperat ei Dominus.
2 Samuel 24 20 Conspiciensque Areuna, animadverti regem et servos ejus transire ad se :
2 Samuel 24 21 et egressus adoravit regem prono vultu in terram, et ait : Quid causæ est ut veniat dominus meus rex ad servum suum ? Cui David ait : Ut emam a te aream, et ædificem altare Domino, et cesset interfectio quæ grassatur in populo.
2 Samuel 24 22 Et ait Areuna ad David : Accipiat, et offerat dominus meus rex, sicut placet ei : habes boves in holocaustum, et plaustrum, et juga boum in usum lignorum.
2 Samuel 24 23 Omnia dedit Areuna rex regi : dixitque Areuna ad regem : Dominus Deus tuus suscipiat votum tuum.
2 Samuel 24 24 Cui respondens rex, ait : Nequaquam ut vis, sed emam pretio a te, et non offeram Domino Deo meo holocausta gratuita. Emit ergo David aream, et boves, argenti siclis quinquaginta :
2 Samuel 24 25 et ædificavit ibi David altare Domino, et obtulit holocausta et pacifica : et propitiatus est Dominus terræ, et cohibita est plaga ab Israël.
1 Kings 1 1 Et rex David senuerat, habebatque ætatis plurimos dies : cumque operiretur vestibus, non calefiebat.
1 Kings 1 2 Dixerunt ergo ei servi sui : Quæramus domino nostro regi adolescentulam virginem, et stet coram rege, et foveat eum, dormiatque in sinu suo, et calefaciat dominum nostrum regem.
1 Kings 1 3 Quæsierunt igitur adolescentulam speciosam in omnibus finibus Israël, et invenerunt Abisag Sunamitidem, et adduxerunt eam ad regem.
1 Kings 1 4 Erat autem puella pulchra nimis, dormiebatque cum rege, et ministrabat ei : rex vero non cognovit eam.
1 Kings 1 5 Adonias autem filius Haggith elevabatur, dicens : Ego regnabo. Fecitque sibi currus et equites, et quinquaginta viros, qui currerent ante eum.
1 Kings 1 6 Nec corripuit eum pater suus aliquando, dicens : Quare hoc fecisti ? Erat autem et ipse pulcher valde, secundus natu post Absalom.
1 Kings 1 7 Et sermo ei cum Joab filio Sarviæ, et cum Abiathar sacerdote, qui adjuvabant partes Adoniæ.
1 Kings 1 8 Sadoc vero sacerdos, et Banaias filius Jojadæ, et Nathan propheta, et Semei et Rei, et robur exercitus David, non erat cum Adonia.
1 Kings 1 9 Immolatis ergo Adonias arietibus et vitulis, et universis pinguibus juxta lapidem Zoheleth, qui erat vicinus fonti Rogel, vocavit universos fratres suos filios regis, et omnes viros Juda servos regis.
1 Kings 1 10 Nathan autem prophetam, et Banaiam, et robustos quosque, et Salomonem fratrem suum non vocavit.
1 Kings 1 11 Dixit itaque Nathan ad Bethsabee matrem Salomonis : Num audisti quod regnaverit Adonias filius Haggith, et dominus noster David hoc ignorat ?
1 Kings 1 12 Nunc ergo veni, accipe consilium a me, et salva animam tuam, filiique tui Salomonis.
1 Kings 1 13 Vade, et ingredere ad regem David, et dic ei : Nonne tu, domine mi rex, jurasti mihi ancillæ tuæ, dicens : Salomon filius tuus regnabit post me, et ipse sedebit in solio meo ? Quare ergo regnat Adonias ?
1 Kings 1 14 Et adhuc ibi te loquente cum rege, ego veniam post te, et complebo sermones tuos.
1 Kings 1 15 Ingressa est itaque Bethsabee ad regem in cubiculum : rex autem senuerat nimis, et Abisag Sunamitis ministrabat ei.
1 Kings 1 16 Inclinavit se Bethsabee, et adoravit regem. Ad quam rex : Quid tibi, inquit, vis ?
1 Kings 1 17 Quæ respondens, ait : Domine mi, tu jurasti per Dominum Deum tuum ancillæ tuæ : Salomon filius tuus regnabit post me, et ipse sedebit in solio meo.
1 Kings 1 18 Et ecce nunc Adonias regnat, te, domine mi rex, ignorante.
1 Kings 1 19 Mactavit boves, et pinguia quæque, et arietes plurimos, et vocavit omnes filios regis, Abiathar quoque sacerdotem, et Joab principem militiæ : Salomonem autem servum tuum non vocavit.
1 Kings 1 20 Verumtamen, domine mi rex, in te oculi respiciunt totius Israël, ut indices eis, quis sedere debeat in solio tuo, domine mi rex, post te.
1 Kings 1 21 Eritque, cum dormierit dominus meus rex cum patribus suis, erimus ego et filius meus Salomon peccatores.
1 Kings 1 22 Adhuc illa loquente cum rege, Nathan propheta venit.
1 Kings 1 23 Et nuntiaverunt regi, dicentes : Adest Nathan propheta. Cumque introisset in conspectu regis, et adorasset eum pronus in terram,
1 Kings 1 24 dixit Nathan : Domine mi rex, tu dixisti : Adonias regnet post me, et ipse sedeat super thronum meum ?
1 Kings 1 25 Quia descendit hodie, et immolavit boves, et pinguia, et arietes plurimos, et vocavit universos filios regis et principes exercitus, Abiathar quoque sacerdotem, illisque vescentibus, et bibentibus coram eo, et dicentibus : Vivat rex Adonias :
1 Kings 1 26 me servum tuum, et Sadoc sacerdotem, et Banaiam filium Jojadæ, et Salomonem famulum tuum non vocavit.
1 Kings 1 27 Numquid a domino meo rege exivit hoc verbum, et mihi non indicasti servo tuo quis sessurus esset super thronum domini mei regis post eum ?
1 Kings 1 28 Et respondit rex David, dicens : Vocate ad me Bethsabee. Quæ cum fuisset ingressa coram rege, et stetisset ante eum,
1 Kings 1 29 juravit rex, et ait : Vivit Dominus, qui eruit animam meam de omni angustia,
1 Kings 1 30 quia sicut juravi tibi per Dominum Deum Israël, dicens : Salomon filius tuus regnabit post me, et ipse sedebit super solium meum pro me : sic faciam hodie.
1 Kings 1 31 Summissoque Bethsabee in terram vultu, adoravit regem, dicens : Vivat dominus meus David in æternum.
1 Kings 1 32 Dixit quoque rex David : Vocate mihi Sadoc sacerdotem, et Nathan prophetam, et Banaiam filium Jojadæ. Qui cum ingressi fuissent coram rege,
1 Kings 1 33 dixit ad eos : Tollite vobiscum servos domini vestri, et imponite Salomonem filium meum super mulam meam : et ducite eum in Gihon.
1 Kings 1 34 Et ungat eum ibi Sadoc sacerdos, et Nathan propheta, in regem super Israël : et canetis buccina, atque dicetis : Vivat rex Salomon.
1 Kings 1 35 Et ascendetis post eum, et veniet, et sedebit super solium meum, et ipse regnabit pro me : illique præcipiam ut sit dux super Israël, et super Judam.
1 Kings 1 36 Et respondit Banaias filius Jojadæ regi, dicens : Amen : sic loquatur Dominus Deus domini mei regis.
1 Kings 1 37 Quomodo fuit Dominus cum domino meo rege, sic sit cum Salomone, et sublimius faciat solium ejus a solio domini mei regis David.
1 Kings 1 38 Descendit ergo Sadoc sacerdos, et Nathan propheta, et Banaias filius Jojadæ, et Cerethi, et Phelethi : et imposuerunt Salomonem super mulam regis David, et adduxerunt eum in Gihon.
1 Kings 1 39 Sumpsitque Sadoc sacerdos cornu olei de tabernaculo, et unxit Salomonem : et cecinerunt buccina, et dixit omnis populus : Vivat rex Salomon.
1 Kings 1 40 Et ascendit universa multitudo post eum, et populus canentium tibiis, et lætantium gaudio magno, et insonuit terra a clamore eorum.
1 Kings 1 41 Audivit autem Adonias, et omnes qui invitati fuerant ab eo, jamque convivium finitum erat : sed et Joab, audita voce tubæ, ait : Quid sibi vult clamor civitatis tumultuantis ?
1 Kings 1 42 Adhuc illo loquente, Jonathas filius Abiathar sacerdotis venit : cui dixit Adonias : Ingredere, quia vir fortis es, et bona nuntians.
1 Kings 1 43 Responditque Jonathas Adoniæ : Nequaquam : dominus enim noster rex David regem constituit Salomonem :
1 Kings 1 44 misitque cum eo Sadoc sacerdotem, et Nathan prophetam, et Banaiam filium Jojadæ, et Cerethi, et Phelethi, et imposuerunt eum super mulam regis.
1 Kings 1 45 Unxeruntque eum Sadoc sacerdos, et Nathan propheta regem in Gihon : et ascenderunt inde lætantes, et insonuit civitas : hæc est vox, quam audistis.
1 Kings 1 46 Sed et Salomon sedet super solium regni.
1 Kings 1 47 Et ingressi servi regis benedixerunt domino nostro regi David, dicentes : Amplificet Deus nomen Salomonis super nomen tuum, et magnificet thronus ejus super thronum tuum. Et adoravit rex in lectulo suo :
1 Kings 1 48 et locutus est : Benedictus Dominus Deus Israël, qui dedit hodie sedentem in solio meo, videntibus oculis meis.
1 Kings 1 49 Territi sunt ergo, et surrexerunt omnes qui invitati fuerant ab Adonia, et ivit unusquisque in viam suam.
1 Kings 1 50 Adonias autem timens Salomonem, surrexit, et abiit, tenuitque cornu altaris.
1 Kings 1 51 Et nuntiaverunt Salomoni, dicentes : Ecce Adonias timens regem Salomonem, tenuit cornu altaris, dicens : Juret mihi rex Salomon hodie, quod non interficiat servum suum gladio.
1 Kings 1 52 Dixitque Salomon : Si fuerit vir bonus, non cadet ne unus quidem capillus ejus in terram : sin autem malum inventum fuerit in eo, morietur.
1 Kings 1 53 Misit ergo rex Salomon, et eduxit eum ab altari : et ingressus adoravit regem Salomonem : dixitque ei Salomon : Vade in domum tuam.
1 Kings 2 1 Appropinquaverunt autem dies David ut moreretur, præcepitque Salomoni filio suo, dicens :
1 Kings 2 2 Ego ingredior viam universæ terræ : confortare, et esto vir :
1 Kings 2 3 et observa custodias Domini Dei tui, ut ambules in viis ejus, ut custodias cæremonias ejus, et præcepta ejus, et judicia, et testimonia, sicut scriptum est in lege Moysi : ut intelligas universa quæ facis, et quocumque te verteris :
1 Kings 2 4 ut confirmet Dominus sermones suos, quos locutus est de me, dicens : Si custodierint filii tui vias suas, et ambulaverint coram me in veritate, in omni corde suo, et in omni anima sua, non auferetur tibi vir de solio Israël.
1 Kings 2 5 Tu quoque nosti quæ fecerit mihi Joab filius Sarviæ, quæ fecerit duobus principibus exercitus Israël, Abner filio Ner, et Amasæ filio Jether : quos occidit, et effudit sanguinem belli in pace, et posuit cruorem prælii in balteo suo, qui erat circa lumbos ejus, et in calceamento suo, quod erat in pedibus ejus.
1 Kings 2 6 Facies ergo juxta sapientiam tuam, et non deduces canitiem ejus pacifice ad inferos.
1 Kings 2 7 Sed et filiis Berzellai Galaaditis reddes gratiam, eruntque comedentes in mensa tua : occurrerunt enim mihi quando fugiebam a facie Absalom fratris tui.
1 Kings 2 8 Habes quoque apud te Semei filium Gera filii Jemini de Bahurim, qui maledixit mihi maledictione pessima, quando ibam ad castra : sed quia descendit mihi in occursum cum transirem Jordanem, et juravi ei per Dominum, dicens : Non te interficiam gladio :
1 Kings 2 9 tu noli pati eum esse innoxium. Vir autem sapiens es, ut scias quæ facies ei, deducesque canos ejus cum sanguine ad inferos.
1 Kings 2 10 Dormivit igitur David cum patribus suis, et sepultus est in civitate David.
1 Kings 2 11 Dies autem, quibus regnavit David super Israël, quadraginta anni sunt : in Hebron regnavit septem annis : in Jerusalem, triginta tribus.
1 Kings 2 12 Salomon autem sedit super thronum David patris sui, et firmatum est regnum ejus nimis.
1 Kings 2 13 Et ingressus est Adonias filius Haggith ad Bethsabee matrem Salomonis. Quæ dixit ei : Pacificusne est ingressus tuus ? Qui respondit : Pacificus.
1 Kings 2 14 Addiditque : Sermo mihi est ad te. Cui ait : Loquere. Et ille :
1 Kings 2 15 Tu, inquit, nosti, quia meum erat regnum, et me præposuerat omnis Israël sibi in regem : sed translatum est regnum, et factum est fratris mei : a Domino enim constitutum est ei.
1 Kings 2 16 Nunc ergo petitionem unam precor a te : ne confundas faciem meam. Quæ dixit ad eum : Loquere.
1 Kings 2 17 Et ille ait : Precor ut dicas Salomoni regi (neque enim negare tibi quidquam potest) ut det mihi Abisag Sunamitidem uxorem.
1 Kings 2 18 Et ait Bethsabee : Bene, ego loquar pro te regi.
1 Kings 2 19 Venit ergo Bethsabee ad regem Salomonem, ut loqueretur ei pro Adonia : et surrexit rex in occursum ejus, adoravitque eam, et sedit super thronum suum : positusque est thronus matri regis, quæ sedit ad dexteram ejus.
1 Kings 2 20 Dixitque ei : Petitionem unam parvulam ego deprecor a te, ne confundas faciem meam. Et dixit ei rex : Pete, mater mea : neque enim fas est ut avertam faciem tuam.
1 Kings 2 21 Quæ ait : Detur Abisag Sunamitis Adoniæ fratri tuo uxor.
1 Kings 2 22 Responditque rex Salomon, et dixit matri suæ : Quare postulas Abisag Sunamitidem Adoniæ ? Postula ei et regnum : ipse est enim frater meus major me, et habet Abiathar sacerdotem, et Joab filium Sarviæ.
1 Kings 2 23 Juravit itaque rex Salomon per Dominum, dicens : Hæc faciat mihi Deus, et hæc addat, quia contra animam suam locutus est Adonias verbum hoc.
1 Kings 2 24 Et nunc vivit Dominus, qui firmavit me, et collocavit me super solium David patris mei, et qui fecit mihi domum, sicut locutus est, quia hodie occidetur Adonias.
1 Kings 2 25 Misitque rex Salomon per manum Banaiæ filii Jojadæ, qui interfecit eum, et mortuus est.
1 Kings 2 26 Abiathar quoque sacerdoti dixit rex : Vade in Anathoth ad agrum tuum, equidem vir mortis es : sed hodie te non interficiam, quia portasti arcam Domini Dei coram David patre meo, et sustinuisti laborem in omnibus in quibus laboravit pater meus.
1 Kings 2 27 Ejecit ergo Salomon Abiathar, ut non esset sacerdos Domini, ut impleretur sermo Domini, quem locutus est super domum Heli in Silo.
1 Kings 2 28 Venit autem nuntius ad Joab, quod Joab declinasset post Adoniam, et post Salomonem non declinasset : fugit ergo Joab in tabernaculum Domini, et apprehendit cornu altaris.
1 Kings 2 29 Nuntiatumque est regi Salomoni quod fugisset Joab in tabernaculum Domini, et esset juxta altare : misitque Salomon Banaiam, filium Jojadæ, dicens : Vade, interfice eum.
1 Kings 2 30 Et venit Banaias ad tabernaculum Domini, et dixit ei : Hæc dicit rex : Egredere. Qui ait : Non egrediar, sed hic moriar. Renuntiavit Banaias regi sermonem, dicens : Hæc locutus est Joab, et hæc respondit mihi.
1 Kings 2 31 Dixitque ei rex : Fac sicut locutus est : et interfice eum, et sepeli, et amovebis sanguinem innocentem, qui effusus est a Joab, a me, et a domo patris mei.
1 Kings 2 32 Et reddet Dominus sanguinem ejus super caput ejus, quia interfecit duos viros justos, melioresque se : et occidit eos gladio, patre meo David ignorante, Abner filium Ner principem militiæ Israël, et Amasam filium Jether principem exercitus Juda :
1 Kings 2 33 et revertetur sanguis illorum in caput Joab, et in caput seminis ejus in sempiternum. David autem et semini ejus, et domui, et throno illius, sit pax usque in æternum a Domino.
1 Kings 2 34 Ascendit itaque Banaias filius Jojadæ, et aggressus eum interfecit : sepultusque est in domo sua in deserto.
1 Kings 2 35 Et constituit rex Banaiam filium Jojadæ pro eo super exercitum, et Sadoc sacerdotem posuit pro Abiathar.
1 Kings 2 36 Misit quoque rex, et vocavit Semei, dixitque ei : Ædifica tibi domum in Jerusalem, et habita ibi : et non egredieris inde huc atque illuc.
1 Kings 2 37 Quacumque autem die egressus fueris, et transieris torrentem Cedron, scito te interficiendum : sanguis tuus erit super caput tuum.
1 Kings 2 38 Dixitque Semei regi : Bonus sermo : sicut locutus est dominus meus rex, sic faciet servus tuus. Habitavit itaque in Semei in Jerusalem diebus multis.
1 Kings 2 39 Factum est autem post annos tres ut fugerent servi Semei ad Achis filium Maacha regem Geth : nuntiatumque est Semei quod servi ejus issent in Geth.
1 Kings 2 40 Et surrexit Semei, et stravit asinum suum : ivitque ad Achis in Geth ad requirendum servos suos, et adduxit eos de Geth.
1 Kings 2 41 Nuntiatum est autem Salomoni quod isset Semei in Geth de Jerusalem, et rediisset.
1 Kings 2 42 Et mittens vocavit eum, dixitque illi : Nonne testificatus sum tibi per Dominum, et prædixi tibi : Quacumque die egressus, ieris huc et illuc, scito te esse moriturum : et respondisti mihi : Bonus sermo, quem audivi ?
1 Kings 2 43 Quare ergo non custodisti jusjurandum Domini, et præceptum quod præceperam tibi ?
1 Kings 2 44 Dixitque rex ad Semei : Tu nosti omne malum cujus tibi conscium est cor tuum, quod fecisti David patri meo : reddidit Dominus malitiam tuam in caput tuum.
1 Kings 2 45 Et rex Salomon benedictus, et thronus David erit stabilis coram Domino usque in sempiternum.
1 Kings 2 46 Jussit itaque rex Banaiæ filio Jojadæ, qui egressus, percussit eum, et mortuus est.
1 Kings 3 1 Confirmatum est igitur regnum in manu Salomonis, et affinitate conjunctus est Pharaoni regi Ægypti : accepit namque filiam ejus, et adduxit in civitatem David, donec compleret ædificans domum suam, et domum Domini, et murum Jerusalem per circuitum.
1 Kings 3 2 Attamen populus immolabat in excelsis : non enim ædificatum erat templum nomini Domini usque in diem illum.
1 Kings 3 3 Dilexit autem Salomon Dominum, ambulans in præceptis David patris sui, excepto quod in excelsis immolabat, et accendebat thymiama.
1 Kings 3 4 Abiit itaque in Gabaon, ut immolaret ibi : illud quippe erat excelsum maximum : mille hostias in holocaustum obtulit Salomon super altare illud in Gabaon.
1 Kings 3 5 Apparuit autem Dominus Salomoni per somnium nocte, dicens : Postula quod vis ut dem tibi.
1 Kings 3 6 Et ait Salomon : Tu fecisti cum servo tuo David patre meo misericordiam magnam, sicut ambulavit in conspectu tuo in veritate, et justitia, et recto corde tecum : custodisti ei misericordiam tuam grandem, et dedisti ei filium sedentem super thronum ejus, sicut est hodie.
1 Kings 3 7 Et nunc Domine Deus, tu regnare fecisti servum tuum pro David patre meo : ego autem sum puer parvulus, et ignorans egressum et introitum meum.
1 Kings 3 8 Et servus tuus in medio est populi, quem elegisti, populi infiniti, qui numerari et supputari non potest præ multitudine.
1 Kings 3 9 Dabis ergo servo tuo cor docile, ut populum tuum judicare possit, et discernere inter bonum et malum. Quis enim poterit judicare populum istum, populum tuum hunc multum ?
1 Kings 3 10 Placuit ergo sermo coram Domino, quod Salomon postulasset hujuscemodi rem.
1 Kings 3 11 Et dixit Dominus Salomoni : Quia postulasti verbum hoc, et non petisti tibi dies multos, nec divitias, aut animas inimicorum tuorum, sed postulasti tibi sapientiam ad discernendum judicium :
1 Kings 3 12 ecce feci tibi secundum sermones tuos, et dedi tibi cor sapiens et intelligens, in tantum ut nullus ante te similis fuerit, nec post te surrecturus sit.
1 Kings 3 13 Sed et hæc, quæ non postulasti, dedi tibi : divitias scilicet, et gloriam, ut nemo fuerit similis tui in regibus cunctis retro diebus.
1 Kings 3 14 Si autem ambulaveris in viis meis, et custodieris præcepta mea, et mandata mea, sicut ambulavit pater tuus, longos faciam dies tuos.
1 Kings 3 15 Igitur evigilavit Salomon, et intellexit quod esset somnium : cumque venisset Jerusalem, stetit coram arca fœderis Domini, et obtulit holocausta, et fecit victimas pacificas, et grande convivium universis famulis suis.
1 Kings 3 16 Tunc venerunt duæ mulieres meretrices ad regem, steteruntque coram eo,
1 Kings 3 17 quarum una ait : Obsecro, mi domine : ego et mulier hæc habitabamus in domo una, et peperi apud eam in cubiculo.
1 Kings 3 18 Tertia autem die postquam ego peperi, peperit et hæc : et eramus simul, nullusque alius nobiscum in domo, exceptis nobis duabus.
1 Kings 3 19 Mortuus est autem filius mulieris hujus nocte. Dormiens quippe oppressit eum.
1 Kings 3 20 Et consurgens intempestæ noctis silentio, tulit filium meum de latere meo, ancillæ tuæ dormientis, et collocavit in sinu suo : suum autem filium, qui erat mortuus, posuit in sinu meo.
1 Kings 3 21 Cumque surrexissem mane ut darem lac filio meo, apparuit mortuus : quem diligentius intuens clara luce, deprehendi non esse meum quem genueram.
1 Kings 3 22 Responditque altera mulier : Non est ita ut dicis, sed filius tuus mortuus est, meum autem vivit. E contrario illa dicebat : Mentiris : filius quippe meus vivit, et filius tuus mortuus est. Atque in hunc modum contendebant coram rege.
1 Kings 3 23 Tunc rex ait : Hæc dicit : Filius meus vivit, et filius tuus mortuus est : et ista respondit : Non, sed filius tuus mortuus est, meus autem vivit.
1 Kings 3 24 Dixit ergo rex : Afferte mihi gladium. Cumque attulissent gladium coram rege,
1 Kings 3 25 Dividite, inquit, infantem vivum in duas partes, et date dimidiam partem uni, et dimidiam partem alteri.
1 Kings 3 26 Dixit autem mulier, cujus filius erat vivus, ad regem (commota sunt quippe viscera ejus super filio suo) : Obsecro, domine, date illi infantem vivum, et nolite interficere eum. E contrario illa dicebat : Nec mihi, nec tibi sit, sed dividatur.
1 Kings 3 27 Respondit rex, et ait : Date huic infantem vivum, et non occidatur : hæc est enim mater ejus.
1 Kings 3 28 Audivit itaque omnis Israël judicium quod judicasset rex, et timuerunt regem, videntes sapientiam Dei esse in eo ad faciendum judicium.
1 Kings 4 1 Erat autem rex Salomon regnans super omnem Israël :
1 Kings 4 2 et hi principes quos habebat : Azarias filius Sadoc sacerdotis :
1 Kings 4 3 Elihoreph et Ahia filii Sisa scribæ : Josaphat filius Ahilud a commentariis :
1 Kings 4 4 Banaias filius Jojadæ super exercitum : Sadoc autem et Abiathar sacerdotes.
1 Kings 4 5 Azarias filius Nathan super eos qui assistebant regi : Zabud filius Nathan sacerdos, amicus regis :
1 Kings 4 6 et Ahisar præpositus domus : et Adoniram filius Abda super tributa.
1 Kings 4 7 Habebat autem Salomon duodecim præfectos super omnem Israël, qui præbebant annonam regi et domui ejus : per singulos enim menses in anno, singuli necessaria ministrabant.
1 Kings 4 8 Et hæc nomina eorum : Benhur, in monte Ephraim.
1 Kings 4 9 Bendecar, in Macces, et in Salebim, et in Bethsames, et in Elon, et in Bathanan.
1 Kings 4 10 Benhesed in Aruboth ; ipsius erat Socho, et omnis terra Epher.
1 Kings 4 11 Benabinadab, cujus omnis Nephath Dor, Tapheth filiam Salomonis habebat uxorem.
1 Kings 4 12 Bana filius Ahilud regebat Thanac et Mageddo, et universam Bethsan, quæ est juxta Sarthana subter Jezrahel, a Bethsan usque Abelmehula e regione Jecmaan.
1 Kings 4 13 Bengaber in Ramoth Galaad : habebat Avothiair filii Manasse in Galaad, ipse præerat in omni regione Argob, quæ est in Basan, sexaginta civitatibus magnis atque muratis, quæ habebant seras æreas.
1 Kings 4 14 Abinadab filius Addo præerat in Manaim.
1 Kings 4 15 Achimaas in Nephthali : sed et ipse habebat Basemath filiam Salomonis in conjugio.
1 Kings 4 16 Baana filius Husi, in Aser, et in Baloth.
1 Kings 4 17 Josaphat filius Pharue, in Issachar.
1 Kings 4 18 Semei filius Ela, in Benjamin.
1 Kings 4 19 Gaber filius Uri, in terra Galaad, in terra Sehon regis Amorrhæi et Og regis Basan, super omnia quæ erant in illa terra.
1 Kings 4 20 Juda et Israël innumerabiles, sicut arena maris in multitudine : comedentes, et bibentes, atque lætantes.
1 Kings 4 21 Salomon autem erat in ditione sua, habens omnia regna a flumine terræ Philisthiim usque ad terminum Ægypti : offerentium sibi munera, et servientium ei cunctis diebus vitæ ejus.
1 Kings 4 22 Erat autem cibus Salomonis per dies singulos triginta cori similæ, et sexaginta cori farinæ,
1 Kings 4 23 decem boves pingues, et viginti boves pascuales, et centum arietes, excepta venatione cervorum, caprearum, atque bubalorum, et avium altilium.
1 Kings 4 24 Ipse enim obtinebat omnem regionem quæ erat trans flumen, a Taphsa usque ad Gazan, et cunctos reges illarum regionum : et habebat pacem ex omni parte in circuitu.
1 Kings 4 25 Habitabatque Juda et Israël absque timore ullo, unusquisque sub vite sua et sub ficu sua, a Dan usque Bersabee cunctis diebus Salomonis.
1 Kings 4 26 Et habebat Salomon quadraginta millia præsepia equorum currilium, et duodecim millia equestrium.
1 Kings 4 27 Nutriebantque eos supradicti regis præfecti : sed et necessaria mensæ regis Salomonis cum ingenti cura præbebant in tempore suo.
1 Kings 4 28 Hordeum quoque, et paleas equorum, et jumentorum, deferebant in locum ubi erat rex, juxta constitutum sibi.
1 Kings 4 29 Dedit quoque Deus sapientiam Salomoni et prudentiam multam nimis, et latitudinem cordis quasi arenam quæ est in littore maris.
1 Kings 4 30 Et præcedebat sapientia Salomonis sapientiam omnium Orientalium et Ægyptiorum,
1 Kings 4 31 et erat sapientior cunctis hominibus : sapientior Ethan Ezrahita, et Heman, et Chalcol, et Dorda filiis Mahol : et erat nominatus in universis gentibus per circuitum.
1 Kings 4 32 Locutus est quoque Salomon tria millia parabola : et fuerunt carmina ejus quinque et mille.
1 Kings 4 33 Et disputavit super lignis a cedro quæ est in Libano, usque ad hyssopum quæ egreditur de pariete : et disseruit de jumentis, et volucribus, et reptilibus, et piscibus.
1 Kings 4 34 Et veniebant de cunctis populis ad audiendam sapientiam Salomonis, et ab universis regibus terræ, qui audiebant sapientiam ejus.
1 Kings 5 1 Misit quoque Hiram rex Tyri servos suos ad Salomonem : audivit enim quod ipsum unxissent regem pro patre ejus : quia amicus fuerat Hiram David omni tempore.
1 Kings 5 2 Misit autem Salomon ad Hiram, dicens :
1 Kings 5 3 Tu scis voluntatem David patris mei, et quia non potuerit ædificare domum nomini Domini Dei sui propter bella imminentia per circuitum, donec daret Dominus eos sub vestigio pedum ejus.
1 Kings 5 4 Nunc autem requiem dedit Dominus Deus meus mihi per circuitum : et non est satan, neque occursus malus.
1 Kings 5 5 Quam ob rem cogito ædificare templum nomini Domini Dei mei, sicut locutus est Dominus David patri meo, dicens : Filius tuus, quem dabo pro te super solium tuum, ipse ædificabit domum nomini meo.
1 Kings 5 6 Præcipe igitur ut præcidant mihi servi tui cedros de Libano, et servi mei sint cum servis tuis : mercedem autem servorum tuorum dabo tibi quamcumque petieris : scis enim quomodo non est in populo meo vir qui noverit ligna cædere sicut Sidonii.
1 Kings 5 7 Cum ergo audisset Hiram verba Salomonis, lætatus est valde, et ait : Benedictus Dominus Deus hodie, qui dedit David filium sapientissimum super populum hunc plurimum.
1 Kings 5 8 Et misit Hiram ad Salomonem, dicens : Audivi quæcumque mandasti mihi : ego faciam omnem voluntatem tuam in lignis cedrinis et abiegnis.
1 Kings 5 9 Servi mei deponent ea de Libano ad mare : et ego componam ea in ratibus in mari usque ad locum quem significaveris mihi : et applicabo ea ibi, et tu tolles ea : præbebisque necessaria mihi, ut detur cibus domui meæ.
1 Kings 5 10 Itaque Hiram dabat Salomoni ligna cedrina, et ligna abiegna, juxta omnem voluntatem ejus.
1 Kings 5 11 Salomon autem præbebat Hiram coros tritici viginti millia, in cibum domui ejus, et viginti coros purissimi olei : hæc tribuebat Salomon Hiram per singulos annos.
1 Kings 5 12 Dedit quoque Dominus sapientiam Salomoni, sicut locutus est ei : et erat pax inter Hiram et Salomonem, et percusserunt ambo fœdus.
1 Kings 5 13 Elegitque rex Salomon operarios de omni Israël, et erat indictio triginta millia virorum.
1 Kings 5 14 Mittebatque eos in Libanum, decem millia per menses singulos vicissim, ita ut duobus mensibus essent in domibus suis : et Adoniram erat super hujuscemodi indictione.
1 Kings 5 15 Fueruntque Salomoni septuaginta millia eorum qui onera portabant, et octoginta millia latomorum in monte :
1 Kings 5 16 absque præpositis qui præerant singulis operibus, numero trium millium et trecentorum præcipientium populo et his qui faciebant opus.
1 Kings 5 17 Præcepitque rex, ut tollerent lapides grandes, lapides pretiosos in fundamentum templi, et quadrarent eos :
1 Kings 5 18 quos dolaverunt cæmentarii Salomonis, et cæmentarii Hiram : porro Giblii præparaverunt ligna et lapides ad ædificandam domum.
1 Kings 6 1 Factum est ergo quadringentesimo et octogesimo anno egressionis filiorum Israël de terra Ægypti, in anno quarto, mense Zio (ipse est mensis secundus), regni Salomonis super Israël, ædificari cœpit domus Domino.
1 Kings 6 2 Domus autem, quam ædificabat rex Salomon Domino, habebat sexaginta cubitos in longitudine, et viginti cubitos in latitudine, et triginta cubitos in altitudine.
1 Kings 6 3 Et porticus erat ante templum viginti cubitorum longitudinis, juxta mensuram latitudinis templi : et habebat decem cubitos latitudinis ante faciem templi.
1 Kings 6 4 Fecitque in templo fenestras obliquas.
1 Kings 6 5 Et ædificavit super parietem templi tabulata per gyrum, in parietibus domus per circuitum templi et oraculi, et fecit latera in circuitu.
1 Kings 6 6 Tabulatum quod subter erat, quinque cubitos habebat latitudinis, et medium tabulatum sex cubitorum latitudinis, et tertium tabulatum septem habens cubitos latitudinis. Trabes autem posuit in domo per circuitum forinsecus, ut non hærerent muris templi.
1 Kings 6 7 Domus autem cum ædificaretur, de lapidibus dolatis atque perfectis ædificata est : et malleus, et securis, et omne ferramentum non sunt audita in domo cum ædificaretur.
1 Kings 6 8 Ostium lateris medii in parte erat domus dextræ : et per cochleam ascendebant in medium cœnaculum, et a medio in tertium.
1 Kings 6 9 Et ædificavit domum, et consummavit eam : texit quoque domum laquearibus cedrinis.
1 Kings 6 10 Et ædificavit tabulatum super omnem domum quinque cubitis altitudinis, et operuit domum lignis cedrinis.
1 Kings 6 11 Et factus est sermo Domini ad Salomonem, dicens :
1 Kings 6 12 Domus hæc, quam ædificas, si ambulaveris in præceptis meis, et judicia mea feceris, et custodieris omnia mandata mea, gradiens per ea : firmabo sermonem meum tibi, quem locutus sum ad David patrem tuum.
1 Kings 6 13 Et habitabo in medio filiorum Israël, et non derelinquam populum meum Israël.
1 Kings 6 14 Igitur ædificavit Salomon domum, et consummavit eam.
1 Kings 6 15 Et ædificavit parietes domus intrinsecus, tabulatis cedrinis, a pavimento domus usque ad summitatem parietum, et usque ad laquearia, operuit lignis cedrinis intrinsecus : et texit pavimentum domus tabulis abiegnis.
1 Kings 6 16 Ædificavitque viginti cubitorum ad posteriorem partem templi tabulata cedrina, a pavimento usque ad superiora : et fecit interiorem domum oraculi in Sanctum sanctorum.
1 Kings 6 17 Porro quadraginta cubitorum erat ipsum templum pro foribus oraculi.
1 Kings 6 18 Et cedro omnis domus intrinsecus vestiebatur, habens tornaturas et juncturas suas fabrefactas et cælaturas eminentes : omnia cedrinis tabulis vestiebantur : nec omnino lapis apparere poterat in pariete.
1 Kings 6 19 Oraculum autem in medio domus, in interiori parte fecerat, ut poneret ibi arcam fœderis Domini.
1 Kings 6 20 Porro oraculum habebat viginti cubitos longitudinis, et viginti cubitos latitudinis, et viginti cubitos altitudinis : et operuit illud atque vestivit auro purissimo : sed et altare vestivit cedro.
1 Kings 6 21 Domum quoque ante oraculum operuit auro purissimo, et affixit laminas clavis aureis.
1 Kings 6 22 Nihilque erat in templo quod non auro tegeretur : sed et totum altare oraculi texit auro.
1 Kings 6 23 Et fecit in oraculo duos cherubim de lignis olivarum, decem cubitorum altitudinis.
1 Kings 6 24 Quinque cubitorum ala cherub una, et quinque cubitorum ala cherub altera : id est, decem cubitos habentes, a summitate alæ unius usque ad alæ alterius summitatem.
1 Kings 6 25 Decem quoque cubitorum erat cherub secundus : in mensura pari, et opus unum erat in duobus cherubim,
1 Kings 6 26 id est, altitudinem habebat unus cherub decem cubitorum, et similiter cherub secundus.
1 Kings 6 27 Posuitque cherubim in medio templi interioris : extendebant autem alas suas cherubim, et tangebat ala una parietem, et ala cherub secundi tangebat parietem alterum : alæ autem alteræ in media parte templi se invicem contingebant.
1 Kings 6 28 Texit quoque cherubim auro.
1 Kings 6 29 Et omnes parietes templi per circuitum sculpsit variis cælaturis et torno : et fecit in eis cherubim, et palmas, et picturas varias, quasi prominentes de pariete, et egredientes.
1 Kings 6 30 Sed et pavimentum domus texit auro intrinsecus et extrinsecus.
1 Kings 6 31 Et in ingressu oraculi fecit ostiola de lignis olivarum, postesque angulorum quinque.
1 Kings 6 32 Et duo ostia de lignis olivarum : et sculpsit in eis picturam cherubim, et palmarum species, et anaglypha valde prominentia : et texit ea auro : et operuit tam cherubim quam palmas, et cetera, auro.
1 Kings 6 33 Fecitque in introitu templi postes de lignis olivarum quadrangulatos :
1 Kings 6 34 et duo ostia de lignis abiegnis altrinsecus : et utrumque ostium duplex erat, et se invicem tenens aperiebatur.
1 Kings 6 35 Et sculpsit cherubim, et palmas, et cælaturas valde eminentes : operuitque omnia laminis aureis opere quadro ad regulam.
1 Kings 6 36 Et ædificavit atrium interius tribus ordinibus lapidum politorum, et uno ordine lignorum cedri.
1 Kings 6 37 Anno quarto fundata est domus Domini in mense Zio :
1 Kings 6 38 et in anno undecimo, mense Bul (ipse est mensis octavus) perfecta est domus in omni opere suo, et in universis utensilibus suis : ædificavitque eam annis septem.
1 Kings 7 1 Domum autem suam ædificavit Salomon tredecim annis, et ad perfectum usque perduxit.
1 Kings 7 2 Ædificavit quoque domum saltus Libani centum cubitorum longitudinis, et quinquaginta cubitorum latitudinis, et triginta cubitorum altitudinis : et quatuor deambulacra inter columnas cedrinas : ligna quippe cedrina exciderat in columnas.
1 Kings 7 3 Et tabulatis cedrinis vestivit totam cameram, quæ quadraginta quinque columnis sustentabatur. Unus autem ordo habebat columnas quindecim
1 Kings 7 4 contra se invicem positas,
1 Kings 7 5 et e regione se respicientes, æquali spatio inter columnas, et super columnas quadrangulata ligna in cunctis æqualia.
1 Kings 7 6 Et porticum columnarum fecit quinquaginta cubitorum longitudinis, et triginta cubitorum latitudinis : et alteram porticum in facie majoris porticus : et columnas, et epistylia super columnas.
1 Kings 7 7 Porticum quoque solii, in qua tribunal est, fecit : et texit lignis cedrinis a pavimento usque ad summitatem.
1 Kings 7 8 Et domuncula, in qua sedebatur ad judicandum, erat in media porticu simili opere. Domum quoque fecit filiæ Pharaonis (quam uxorem duxerat Salomon) tali opere, quali et hanc porticum.
1 Kings 7 9 Omnia lapidibus pretiosis, qui ad normam quamdam atque mensuram tam intrinsecus quam extrinsecus serrati erant : a fundamento usque ad summitatem parietum, et extrinsecus usque ad atrium majus.
1 Kings 7 10 Fundamenta autem de lapidibus pretiosis, lapidibus magnis decem sive octo cubitorum.
1 Kings 7 11 Et desuper lapides pretiosi æqualis mensuræ secti erant, similiterque de cedro.
1 Kings 7 12 Et atrium majus rotundum trium ordinum de lapidibus sectis, et unius ordinis de dolata cedro : necnon et in atrio domus Domini interiori, et in porticu domus.
1 Kings 7 13 Misit quoque rex Salomon, et tulit Hiram de Tyro,
1 Kings 7 14 filium mulieris viduæ de tribu Nephthali, patre Tyrio, artificem ærarium, et plenum sapientia, et intelligentia, et doctrina ad faciendum omne opus ex ære. Qui cum venisset ad regem Salomonem, fecit omne opus ejus.
1 Kings 7 15 Et finxit duas columnas æreas, decem et octo cubitorum altitudinis columnam unam : et linea duodecim cubitorum ambiebat columnam utramque.
1 Kings 7 16 Duo quoque capitella fecit, quæ ponerentur super capita columnarum, fusilia ex ære : quinque cubitorum altitudinis capitellum unum, et quinque cubitorum altitudinis capitellum alterum :
1 Kings 7 17 et quasi in modum retis, et catenarura sibi invicem miro opere contextarum. Utrumque capitellum columnarum fusile erat : septena versuum retiacula in capitello uno, et septena retiacula in capitello altero.
1 Kings 7 18 Et perfecit columnas, et duos ordines per circuitum retiaculorum singulorum, ut tegerent capitella, quæ erant super summitatem, malogranatorum : eodem modo fecit et capitello secundo.
1 Kings 7 19 Capitella autem, quæ erant super capita columnarum, quasi opere lilii fabricata erant in porticu quatuor cubitorum.
1 Kings 7 20 Et rursum alia capitella in summitate columnarum desuper juxta mensuram columnæ contra retiacula : malogranatorum autem ducenti ordines erant in circuitu capitelli secundi.
1 Kings 7 21 Et statuit duas columnas in porticu templi : cumque statuisset columnam dexteram, vocavit eam nomine Jachin : similiter erexit columnam secundam : et vocavit nomen ejus Booz.
1 Kings 7 22 Et super capita columnarum opus in modum lilii posuit : perfectumque est opus columnarum.
1 Kings 7 23 Fecit quoque mare fusile decem cubitorum a labio usque ad labium, rotundum in circuitu : quinque cubitorum altitudo ejus, et resticula triginta cubitorum cingebat illud per circuitum.
1 Kings 7 24 Et sculptura subter labium circuibat illud decem cubitis ambiens mare : duo ordines sculpturarum striatarum erant fusiles.
1 Kings 7 25 Et stabat super duodecim boves, e quibus tres respiciebant ad aquilonem, et tres ad occidentem, et tres ad meridiem, et tres ad orientem, et mare super eos desuper erat : quorum posteriora universa intrinsecus latitabant.
1 Kings 7 26 Grossitudo autem luteris, trium unciarum erat : labiumque ejus, quasi labium calicis, et folium repandi lilii : duo millia batos capiebat.
1 Kings 7 27 Et fecit decem bases æneas, quatuor cubitorum longitudinis bases singulas, et quatuor cubitorum latitudinis, et trium cubitorum altitudinis.
1 Kings 7 28 Et ipsum opus basium, interrasile erat : et sculpturæ inter juncturas.
1 Kings 7 29 Et inter coronulas et plectas, leones et boves et cherubim, et in juncturis similiter desuper : et subter leones et boves, quasi lora ex ære dependentia.
1 Kings 7 30 Et quatuor rotæ per bases singulas, et axes ærei : et per quatuor partes quasi humeruli subter luterem fusiles, contra se invicem respectantes.
1 Kings 7 31 Os quoque luteris intrinsecus erat in capitis summitate : et quod forinsecus apparebat, unius cubiti erat totum rotundum, pariterque habebat unum cubitum et dimidium : in angulis autem columnarum variæ cælaturæ erant : et media intercolumnia, quadrata non rotunda.
1 Kings 7 32 Quatuor quoque rotæ, quæ per quatuor angulos basis erant, cohærebant sibi subter basim : una rota habebat altitudinis cubitum et semis.
1 Kings 7 33 Tales autem rotæ erant quales solent in curru fieri : et axes earum, et radii, et canthi, et modioli, omnia fusilia.
1 Kings 7 34 Nam et humeruli illi quatuor per singulos angulos basis unius, ex ipsa basi fusiles et conjuncti erant.
1 Kings 7 35 In summitate autem basis erat quædam rotunditas dimidii cubiti, ita fabrefacta, ut luter desuper posset imponi, habens cælaturas suas, variasque sculpturas ex semetipsa.
1 Kings 7 36 Sculpsit quoque in tabulatis illis quæ erant ex ære, et in angulis, cherubim, et leones, et palmas, quasi in similitudinem hominis stantis, ut non cælata, sed apposita per circuitum viderentur.
1 Kings 7 37 In hunc modum fecit decem bases, fusura una, et mensura, sculpturaque consimili.
1 Kings 7 38 Fecit quoque decem luteres æneos : quadraginta batos capiebat luter unus, eratque quatuor cubitorum : singulos quoque luteres per singulas, id est, decem bases, posuit.
1 Kings 7 39 Et constituit decem bases, quinque ad dexteram partem templi, et quinque ad sinistram : mare autem posuit ad dexteram partem templi contra orientem ad meridiem.
1 Kings 7 40 Fecit ergo Hiram lebetes, et scutras, et hamulas, et perfecit omne opus regis Salomonis in templo Domini.
1 Kings 7 41 Columnas duas, et funiculos capitellorum super capitella columnarum duos : et retiacula duo, ut operirent duos funiculos, qui erant super capita columnarum.
1 Kings 7 42 Et malogranata quadringenta in duobus retiaculis : duos versus malogranatorum in retiaculis singulis, ad operiendos funiculos capitellorum, qui erant super capita columnarum.
1 Kings 7 43 Et bases decem, et luteres decem super bases.
1 Kings 7 44 Et mare unum, et boves duodecim subter mare.
1 Kings 7 45 Et lebetes, et scutras, et hamulas, omnia vasa, quæ fecit Hiram regi Salomoni in domo Domini, de auricalco erant.
1 Kings 7 46 In campestri regione Jordanis fudit ea rex in argillosa terra, inter Sochoth et Sarthan.
1 Kings 7 47 Et posuit Salomon omnia vasa : propter multitudinem autem nimiam non erat pondus æris.
1 Kings 7 48 Fecitque Salomon omnia vasa in domo Domini : altare aureum, et mensam, super quam ponerentur panes propositionis, auream :
1 Kings 7 49 et candelabra aurea, quinque ad dexteram, et quinque ad sinistram contra oraculum, ex auro puro : et quasi lilii flores, et lucernas desuper aureas : et forcipes aureos,
1 Kings 7 50 et hydrias, et fuscinulas, et phialas, et mortariola, et thuribula, de auro purissimo : et cardines ostiorum domus interioris Sancti sanctorum, et ostiorum domus templi, ex auro erant.
1 Kings 7 51 Et perfecit omne opus quod faciebat Salomon in domo Domini, et intulit quæ sanctificaverat David pater suus argentum et aurum, et vasa, reposuitque in thesauris domus Domini.
1 Kings 8 1 Tunc congregati sunt omnes majores natu Israël cum principibus tribuum, et duces familiarum filiorum Israël ad regem Salomonem in Jerusalem : ut deferrent arcam fœderis Domini de civitate David, id est, de Sion.
1 Kings 8 2 Convenitque ad regem Salomonem universus Israël in mense Ethanim, in solemni die : ipse est mensis septimus.
1 Kings 8 3 Veneruntque cuncti senes de Israël, et tulerunt arcam sacerdotes,
1 Kings 8 4 et portaverunt arcam Domini, et tabernaculum fœderis, et omnia vasa sanctuarii, quæ erant in tabernaculo : et ferebant ea sacerdotes et Levitæ.
1 Kings 8 5 Rex autem Salomon, et omnis multitudo Israël, quæ convenerat ad eum, gradiebatur cum illo ante arcam, et immolabant oves et boves absque æstimatione et numero.
1 Kings 8 6 Et intulerunt sacerdotes arcam fœderis Domini in locum suum, in oraculum templi, in Sanctum sanctorum subter alas cherubim.
1 Kings 8 7 Siquidem cherubim expandebant alas super locum arcæ, et protegebant arcam, et vectes ejus desuper.
1 Kings 8 8 Cumque eminerent vectes, et apparerent summitates eorum foris sanctuarium ante oraculum, non apparebant ultra extrinsecus, qui et fuerunt ibi usque in præsentem diem.
1 Kings 8 9 In arca autem non erat aliud nisi duæ tabulæ lapideæ, quas posuerat in ea Moyses in Horeb, quando pepigit Dominus fœdus cum filiis Israël, cum egrederentur de terra Ægypti.
1 Kings 8 10 Factum est autem, cum exissent sacerdotes de sanctuario, nebula implevit domum Domini,
1 Kings 8 11 et non poterant sacerdotes stare et ministrare propter nebulam : impleverat enim gloria Domini domum Domini.
1 Kings 8 12 Tunc ait Salomon : Dominus dixit ut habitaret in nebula.
1 Kings 8 13 Ædificans ædificavi domum in habitaculum tuum, firmissimum solium tuum in sempiternum.
1 Kings 8 14 Convertitque rex faciem suam, et benedixit omni ecclesiæ Israël : omnia enim ecclesia Israël stabat.
1 Kings 8 15 Et ait Salomon : Benedictus Dominus Deus Israël, qui locutus est ore suo ad David patrem meum, et in manibus ejus perfecit, dicens :
1 Kings 8 16 A die qua eduxi populum meum Israël de Ægypto, non elegi civitatem de universis tribubus Israël, ut ædificaretur domus, et esset nomen meum ibi : sed elegi David ut esset super populum meum Israël.
1 Kings 8 17 Voluitque David pater meus ædificare domum nomini Domini Dei Israël :
1 Kings 8 18 et ait Dominus ad David patrem meum : Quod cogitasti in corde tuo ædificare domum nomini meo, bene fecisti, hoc ipsum mente tractans.
1 Kings 8 19 Verumtamen tu non ædificabis mihi domum, sed filius tuus, qui egredietur de renibus tuis, ipse ædificabit domum nomini meo.
1 Kings 8 20 Confirmavit Dominus sermonem suum, quem locutus est : stetique pro David patre meo, et sedi super thronum Israël, sicut locutus est Dominus : et ædificavi domum nomini Domini Dei Israël.
1 Kings 8 21 Et constitui ibi locum arcæ, in qua fœdus Domini est, quod percussit cum patribus nostris, quando egressi sunt de terra Ægypti.
1 Kings 8 22 Stetit autem Salomon ante altare Domini in conspectu ecclesiæ Israël, et expandit manus suas in cælum,
1 Kings 8 23 et ait : Domine Deus Israël, non est similis tui Deus in cælo desuper, et super terram deorsum : qui custodis pactum et misericordiam servis tuis, qui ambulant coram te in toto corde suo.
1 Kings 8 24 Qui custodisti servo tuo David patri meo quæ locutus es ei : ore locutus es, et manibus perfecisti, ut hæc dies probat.
1 Kings 8 25 Nunc igitur Domine Deus Israël, conserva famulo tuo David patri meo quæ locutus es ei, dicens : Non auferetur de te vir coram me, qui sedeat super thronum Israël : ita tamen si custodierint filii tui viam suam, ut ambulent coram me sicut tu ambulasti in conspectu meo.
1 Kings 8 26 Et nunc Domine Deus Israël, firmentur verba tua, quæ locutus es servo tuo David patri meo.
1 Kings 8 27 Ergone putandum est quod vere Deus habitet super terram ? Si enim cælum, et cæli cælorum te capere non possunt, quanto magis domus hæc, quam ædificavi ?
1 Kings 8 28 Sed respice ad orationem servi tui, et ad preces ejus, Domine Deus meus : audi hymnum et orationem, quam servus tuus orat coram te hodie :
1 Kings 8 29 ut sint oculi tui aperti super domum hanc nocte ac die : super domum, de qua dixisti : Erit nomen meum ibi : ut exaudias orationem, quam orat in loco isto ad te servus tuus :
1 Kings 8 30 ut exaudias deprecationem servi tui et populi tui Israël, quodcumque oraverint in loco isto, et exaudies in loco habitaculi tui in cælo, et cum exaudieris, propitius eris.
1 Kings 8 31 Si peccaverit homo in proximum suum, et habuerit aliquod juramentum, quo teneatur astrictus : et venerit propter juramentum coram altari tuo in domum tuam,
1 Kings 8 32 tu exaudies in cælo : et facies, et judicabis servos tuos, condemnans impium, et reddens viam suam super caput ejus, justificansque justum, et retribuens ei secundum justitiam suam.
1 Kings 8 33 Si fugerit populus tuus Israël inimicos suos (quia peccaturus est tibi) et agentes pœnitentiam, et confitentes nomini tuo, venerint, et oraverint, et deprecati te fuerint in domo hac :
1 Kings 8 34 exaudi in cælo, et dimitte peccatum populi tui Israël, et reduces eos in terram, quam dedisti patribus eorum.
1 Kings 8 35 Si clausum fuerit cælum, et non pluerit propter peccata eorum, et orantes in loco isto, pœnitentiam egerint nomini tuo, et a peccatis suis conversi fuerint propter afflictionem suam :
1 Kings 8 36 exaudi eos in cælo, et dimitte peccata servorum tuorum, et populi tui Israël : et ostende eis viam bonam per quam ambulent, et da pluviam super terram tuam, quam dedisti populo tuo in possessionem.
1 Kings 8 37 Fames si oborta fuerit in terra, aut pestilentia, aut corruptus aër, aut ærugo, aut locusta, vel rubigo, et afflixerit eum inimicus ejus portas obsidens, omnis plaga, universa infirmitas,
1 Kings 8 38 cuncta devotatio, et imprecatio, quæ acciderit omni homini de populo tuo Israël : si quis cognoverit plagam cordis sui, et expanderit manus suas in domo hac,
1 Kings 8 39 tu exaudies in cælo in loco habitationis tuæ, et repropitiaberis, et facies ut des unicuique secundum omnes vias suas, sicut videris cor ejus (quia tu nosti solus cor omnium filiorum hominum)
1 Kings 8 40 ut timeant te cunctis diebus, quibus vivunt super faciem terræ, quam dedisti patribus nostris.
1 Kings 8 41 Insuper et alienigena, qui non est de populo tuo Israël, cum venerit de terra longinqua propter nomen tuum (audietur enim nomen tuum magnum, et manus tua fortis, et brachium tuum
1 Kings 8 42 extentum ubique), cum venerit ergo, et oraverit in hoc loco,
1 Kings 8 43 tu exaudies in cælo, in firmamento habitaculi tui, et facies omnia pro quibus invocaverit te alienigena : ut discant universi populi terrarum nomen tuum timere, sicut populus tuus Israël, et probent quia nomen tuum invocatum est super domum hanc, quam ædificavi.
1 Kings 8 44 Si egressus fuerit populus tuus ad bellum contra inimicos suos, per viam, quocumque miseris eos, orabunt te contra viam civitatis, quam elegisti, et contra domum, quam ædificavi nomini tuo,
1 Kings 8 45 et exaudies in cælo orationes eorum, et preces eorum, et facies judicium eorum.
1 Kings 8 46 Quod si peccaverint tibi (non est enim homo qui non peccet) et iratus tradideris eos inimicis suis, et captivi ducti fuerint in terram inimicorum longe vel prope,
1 Kings 8 47 et egerint pœnitentiam in corde suo in loco captivitatis, et conversi deprecati te fuerint in captivitate sua, dicentes : Peccavimus, inique egimus, impie gessimus :
1 Kings 8 48 et reversi fuerint ad te in universo corde suo, et tota anima sua in terra inimicorum suorum, ad quam captivi ducti fuerint : et oraverint te contra viam terræ suæ, quam dedisti patribus eorum, et civitatis quam elegisti, et templi quod ædificavi nomini tuo :
1 Kings 8 49 exaudies in cælo, in firmamento solii tui, orationes eorum, et preces eorum, et facies judicium eorum :
1 Kings 8 50 et propitiaberis populo tuo qui peccavit tibi, et omnibus iniquitatibus eorum, quibus prævaricati sunt in te : et dabis misericordiam coram eis qui eos captivos habuerint, ut misereantur eis.
1 Kings 8 51 Populus enim tuus est, et hæreditas tua, quos eduxisti de terra Ægypti, de medio fornacis ferreæ.
1 Kings 8 52 Ut sint oculi tui aperti ad deprecationem servi tui, et populi tui Israël, et exaudias eos in universis pro quibus invocaverint te.
1 Kings 8 53 Tu enim separasti eos tibi in hæreditatem de universis populis terræ, sicut locutus es per Moysen servum tuum, quando eduxisti patres nostros de Ægypto, Domine Deus.
1 Kings 8 54 Factum est autem, cum complesset Salomon orans Dominum omnem orationem et deprecationem hanc, surrexit de conspectu altaris Domini : utrumque enim genu in terram fixerat, et manus expanderat in cælum.
1 Kings 8 55 Stetit ergo, et benedixit omni ecclesiæ Israël voce magna, dicens :
1 Kings 8 56 Benedictus Dominus, qui dedit requiem populo suo Israël, juxta omnia quæ locutus est : non cecidit ne unus quidem sermo ex omnibus bonis quæ locutus est per Moysen servum suum.
1 Kings 8 57 Sit Dominus Deus noster nobiscum, sicut fuit cum patribus nostris, non derelinquens nos, neque projiciens.
1 Kings 8 58 Sed inclinet corda nostra ad se, ut ambulemus in universis viis ejus, et custodiamus mandata ejus, et cæremonias ejus, et judicia quæcumque mandavit patribus nostris.
1 Kings 8 59 Et sint sermones mei isti, quibus deprecatus sum coram Domino, appropinquantes Domino Deo nostro die ac nocte, ut faciat judicium servo suo, et populo suo Israël per singulos dies :
1 Kings 8 60 ut sciant omnes populi terræ, quia Dominus ipse est Deus, et non est ultra absque eo.
1 Kings 8 61 Sit quoque cor nostrum perfectum cum Domino Deo nostro, ut ambulemus in decretis ejus, et custodiamus mandata ejus, sicut et hodie.
1 Kings 8 62 Igitur rex, et omnis Israël cum eo, immolabant victimas coram Domino.
1 Kings 8 63 Mactavitque Salomon hostias pacificas, quas immolavit Domino, boum viginti duo millia, et ovium centum viginti millia : et dedicaverunt templum Domini rex et filii Israël.
1 Kings 8 64 In die illa sanctificavit rex medium atrii, quod erat ante domum Domini : fecit quippe holocaustum ibi, et sacrificium, et adipem pacificorum : quoniam altare æreum, quod erat coram Domino, minus erat, et capere non poterat holocaustum, et sacrificium, et adipem pacificorum.
1 Kings 8 65 Fecit ergo Salomon in tempore illo festivitatem celebrem, et omnis Israël cum eo, multitudo magna ab introitu Emath usque ad rivum Ægypti, coram Domino Deo nostro, septem diebus et septem diebus, id est, quatuordecim diebus.
1 Kings 8 66 Et in die octava dimisit populos : qui benedicentes regi, profecti sunt in tabernacula sua lætantes, et alacri corde super omnibus bonis, quæ fecerat Dominus David servo suo, et Israël populo suo.
1 Kings 9 1 Factum est autem cum perfecisset Salomon ædificium domus Domini, et ædificium regis, et omne quod optaverat et voluerat facere,
1 Kings 9 2 apparuit ei Dominus secundo, sicut apparuerat ei in Gabaon.
1 Kings 9 3 Dixitque Dominus ad eum : Exaudivi orationem tuam et deprecationem tuam, quam deprecatus es coram me : sanctificavi domum hanc, quam ædificasti, ut ponerem nomen meum ibi in sempiternum, et erunt oculi mei et cor meum ibi cunctis diebus.
1 Kings 9 4 Tu quoque si ambulaveris coram me, sicut ambulavit pater tuus, in simplicitate cordis, et in æquitate, et feceris omnia quæ præcepit tibi, et legitima mea et judicia mea servaveris,
1 Kings 9 5 ponam thronum regni tui super Israël in sempiternum, sicut locutus sum David patri tuo, dicens : Non auferetur vir de genere tuo de solio Israël.
1 Kings 9 6 Si autem aversione aversi fueritis vos et filii vestri, non sequentes me, nec custodientes mandata mea, et cæremonias meas, quas proposui vobis, sed abieritis et colueritis deos alienos, et adoraveritis eos :
1 Kings 9 7 auferam Israël de superficie terræ, quam dedi eis : et templum quod sanctificavi nomini meo, projiciam a conspectu meo, eritque Israël in proverbium, et in fabulam cunctis populis.
1 Kings 9 8 Et domus hæc erit in exemplum : omnis qui transierit per eam, stupebit, et sibilabit, et dicet : Quare fecit Dominus sic terræ huic, et domui huic ?
1 Kings 9 9 Et respondebunt : Quia derelinquerunt Dominum Deum suum, qui eduxit patres eorum de terra Ægypti, et secuti sunt deos alienos, et adoraverunt eos, et coluerunt eos : idcirco induxit Dominus super eos omne malum hoc.
1 Kings 9 10 Expletis autem annis viginti postquam ædificaverat Salomon duas domos, id est, domum Domini, et domum regis
1 Kings 9 11 (Hiram rege Tyri præbente Salomoni ligna cedrina et abiegna, et aurum juxta omne quod opus habuerat), tunc dedit Salomon Hiram viginti oppida in terra Galilææ.
1 Kings 9 12 Et egressus est Hiram de Tyro, ut videret oppida quæ dederat ei Salomon, et non placuerunt ei,
1 Kings 9 13 et ait : Hæccine sunt civitates, quas dedisti mihi frater ? Et appellavit eas terram Chabul, usque in diem hanc.
1 Kings 9 14 Misit quoque Hiram ad regem Salomonem centum viginti talenta auri.
1 Kings 9 15 Hæc est summa expensarum, quam obtulit rex Salomon ad ædificandam domum Domini et domum suam, et Mello, et murum Jerusalem, et Heser, et Mageddo, et Gazer.
1 Kings 9 16 Pharao rex Ægypti ascendit, et cepit Gazar, succenditque eam igni : et Chananæum, qui habitabat in civitate, interfecit, et dedit eam in dotem filiæ suæ uxori Salomonis.
1 Kings 9 17 Ædificavit ergo Salomon Gazer, et Bethoron inferiorem,
1 Kings 9 18 et Balaath, et Palmiram in terra solitudinis.
1 Kings 9 19 Et omnes vicos qui ad se pertinebant et erant absque muro, munivit, et civitates curruum et civitates equitum, et quodcumque ei placuit ut ædificaret in Jerusalem, et in Libano, et in omni terra potestatis suæ.
1 Kings 9 20 Universum populum, qui remanserat de Amorrhæis, et Hethæis, et Pherezæis, et Hevæis, et Jebusæis, qui non sunt de filiis Israël :
1 Kings 9 21 horum filios, qui remanserant in terra, quos scilicet non potuerant filii Israël exterminare, fecit Salomon tributarios, usque in diem hanc.
1 Kings 9 22 De filiis autem Israël non constituit Salomon servire quemquam, sed erant viri bellatores, et ministri ejus, et principes, et duces, et præfecti curruum et equorum.
1 Kings 9 23 Erant autem principes super omnia opera Salomonis præpositi quingenti quinquaginta, qui habebant subjectum populum, et statutis operibus imperabant.
1 Kings 9 24 Filia autem Pharaonis ascendit de civitate David in domum suam, quam ædificaverat ei Salomon : tunc ædificavit Mello.
1 Kings 9 25 Offerebat quoque Salomon tribus vicibus per annos singulos holocausta, et pacificas victimas, super altare quod ædificaverat Domino, et adolebat thymiama coram Domino : perfectumque est templum.
1 Kings 9 26 Classem quoque fecit rex Salomon in Asiongaber, quæ est juxta Ailath in littore maris Rubri, in terra Idumææ.
1 Kings 9 27 Misitque Hiram in classe illa servos suos viros nauticos et gnaros maris, cum servis Salomonis.
1 Kings 9 28 Qui cum venissent in Ophir, sumptum inde aurum quadringentorum viginti talentorum, detulerunt ad regem Salomonem.
1 Kings 10 1 Sed et regina Saba, audita fama Salomonis in nomine Domini, venit tentare eum in ænigmatibus.
1 Kings 10 2 Et ingressa Jerusalem multo cum comitatu, et divitiis, camelis portantibus aromata, et aurum infinitum nimis, et gemmas pretiosas, venit ad regem Salomonem, et locuta est ei universa quæ habebat in corde suo.
1 Kings 10 3 Et docuit eam Salomon omnia verba quæ proposuerat : non fuit sermo, qui regem posset latere, et non responderet ei.
1 Kings 10 4 Videns autem regina Saba omnem sapientiam Salomonis, et domum quam ædificaverat,
1 Kings 10 5 et cibos mensæ ejus, et habitacula servorum, et ordines ministrantium, vestesque eorum, et pincernas, et holocausta quæ offerebat in domo Domini : non habebat ultra spiritum.
1 Kings 10 6 Dixitque ad regem : Verus est sermo quem audivi in terra mea
1 Kings 10 7 super sermonibus tuis, et super sapientia tua : et non credebam narrantibus mihi, donec ipsa veni, et vidi oculis meis, et probavi quod media pars mihi nuntiata non fuerit : major est sapientia et opera tua, quam rumor quem audivi.
1 Kings 10 8 Beati viri tui, et beati servi tui, qui stant coram te semper, et audiunt sapientiam tuam.
1 Kings 10 9 Sit Dominus Deus tuus benedictus, cui complacuisti, et posuit te super thronum Israël, eo quod dilexerit Dominus Israël in sempiternum, et constituit te regem, ut faceres judicium et justitiam.
1 Kings 10 10 Dedit ergo regi centum viginti talenta auri, et aromata multa nimis, et gemmas pretiosas : non sunt allata ultra aromata tam multa, quam ea quæ dedit regina Saba regi Salomoni.
1 Kings 10 11 (Sed et classis Hiram, quæ portabat aurum de Ophir, attulit ex Ophir ligna thyina multa nimis, et gemmas pretiosas.
1 Kings 10 12 Fecitque rex de lignis thyinis fulcra domus Domini, et domus regiæ, et citharas lyrasque cantoribus : non sunt allata hujuscemodi ligna thyina, neque visa usque in præsentem diem.)
1 Kings 10 13 Rex autem Salomon dedit reginæ Saba omnia quæ voluit et petivit ab eo : exceptis his, quæ ultro obtulerat ei munere regio. Quæ reversa est, et abiit in terram suam cum servis suis.
1 Kings 10 14 Erat autem pondus auri, quod afferebatur Salomoni per annos singulos, sexcentorum sexaginta sex talentorum auri :
1 Kings 10 15 excepto eo, quod afferebant viri qui super vectigalia erant, et negotiatores, universique scruta vendentes, et omnes reges Arabiæ, ducesque terræ.
1 Kings 10 16 Fecit quoque rex Salomon ducenta scuta de auro purissimo, sexcentos auri siclos dedit in laminas scuti unius.
1 Kings 10 17 Et trecentas peltas ex auro probato : trecentæ minæ auri unam peltam vestiebant : posuitque eas rex in domo saltus Libani.
1 Kings 10 18 Fecit etiam rex Salomon thronum de ebore grandem : et vestivit eum auro fulvo nimis,
1 Kings 10 19 qui habebat sex gradus : et summitas throni rotunda erat in parte posteriori : et duæ manus hinc atque inde tenentes sedile : et duo leones stabant juxta manus singulas.
1 Kings 10 20 Et duodecim leunculi stantes super sex gradus hinc atque inde : non est factum tale opus in universis regnis.
1 Kings 10 21 Sed et omnia vasa, quibus potabat rex Salomon, erant aurea : et universa supellex domus saltus Libani de auro purissimo : non erat argentum, nec alicujus pretii putabatur in diebus Salomonis,
1 Kings 10 22 quia classis regis per mare cum classe Hiram semel per tres annos ibat in Tharsis, deferens inde aurum, et argentum, et dentes elephantorum, et simias, et pavos.
1 Kings 10 23 Magnificatus est ergo rex Salomon super omnes reges terræ divitiis et sapientia.
1 Kings 10 24 Et universa terra desiderabat vultum Salomonis, ut audiret sapientiam ejus, quam dederat Deus in corde ejus.
1 Kings 10 25 Et singuli deferebant ei munera, vasa argentea et aurea, vestes et arma bellica, aromata quoque, et equos et mulos per annos singulos.
1 Kings 10 26 Congregavitque Salomon currus et equites, et facti sunt ei milla quadringenti currus, et duodecim millia equitum : et disposuit eos per civitates munitas, et cum rege in Jerusalem.
1 Kings 10 27 Fecitque ut tanta esset abundantia argenti in Jerusalem, quanta et lapidum : et cedrorum præbuit multitudinem quasi sycomoros quæ nascuntur in campestribus.
1 Kings 10 28 Et educebantur equi Salomoni de Ægypto, et de Coa. Negotiatores enim regis emebant de Coa, et statuto pretio perducebant.
1 Kings 10 29 Egrediebatur autem quadriga ex Ægypto sexcentis siclis argenti, et equus centum quinquaginta. Atque in hunc modum cuncti reges Hethæorum et Syriæ equos venundabant.
1 Kings 11 1 Rex autem Salomon adamavit mulieres alienigenas multas, filiam quoque Pharaonis, et Moabitidas, et Ammonitidas, Idumæas, et Sidonias, et Hethæas :
1 Kings 11 2 de gentibus, super quibus dixit Dominus filiis Israël : Non ingrediemini ad eas, neque de illis ingredientur ad vestras : certissime enim avertent corda vestra ut sequamini deos earum. His itaque copulatus est Salomon ardentissimo amore.
1 Kings 11 3 Fueruntque ei uxores quasi reginæ septingentæ, et concubinæ trecentæ : et averterunt mulieres cor ejus.
1 Kings 11 4 Cumque jam esset senex, depravatum est cor ejus per mulieres, ut sequeretur deos alienos : nec erat cor ejus perfectum cum Domino Deo suo, sicut cor David patris ejus.
1 Kings 11 5 Sed colebat Salomon Astarthen deam Sidoniorum, et Moloch idolum Ammonitarum.
1 Kings 11 6 Fecitque Salomon quod non placuerat coram Domino, et non adimplevit ut sequeretur Dominum sicut David pater ejus.
1 Kings 11 7 Tunc ædificavit Salomon fanum Chamos, idolo Moab, in monte qui est contra Jerusalem, et Moloch idolo filiorum Ammon.
1 Kings 11 8 Atque in hunc modum fecit universis uxoribus suis alienigenis, quæ adolebant thura, et immolabant diis suis.
1 Kings 11 9 Igitur iratus est Dominus Salomoni, quod aversa esset mens ejus a Domino Deo Israël, qui apparuerat ei secundo,
1 Kings 11 10 et præceperat de verbo hoc ne sequeretur deos alienos, et non custodivit quæ mandavit ei Dominus.
1 Kings 11 11 Dixit itaque Dominus Salomoni : Quia habuisti hoc apud te, et non custodisti pactum meum, et præcepta mea, quæ mandavi tibi, dirumpens scindam regnum tuum, et dabo illud servo tuo.
1 Kings 11 12 Verumtamen in diebus tuis non faciam propter David patrem tuum : de manu filii tui scindam illud,
1 Kings 11 13 nec totum regnum auferam, sed tribum unam dabo filio tuo propter David servum meum, et Jerusalem quam elegi.
1 Kings 11 14 Suscitavit autem Dominus adversarium Salomoni Adad Idumæum de semine regio, qui erat in Edom.
1 Kings 11 15 Cum enim esset David in Idumæa, et ascendisset Joab princeps militiæ ad sepeliendum eos qui fuerant interfecti, et occidisset omnem masculinum in Idumæa
1 Kings 11 16 (sex enim mensibus ibi moratus est Joad, et omnis Israël, donec interimeret omne masculinum in Idumæa),
1 Kings 11 17 fugit Adad ipse, et viri Idumæi de servis patris ejus cum eo, ut ingrederetur Ægyptum : erat autem Adad puer parvulus.
1 Kings 11 18 Cumque surrexissent de Madian, venerunt in Pharan, tuleruntque secum viros de Pharan, et introierunt Ægyptum ad Pharaonem regem Ægypti : qui dedit ei domum, et cibos constituit, et terram delegavit.
1 Kings 11 19 Et invenit Adad gratiam coram Pharaone valde, in tantum ut daret ei uxorem, sororem uxoris suæ germanam Taphnes reginæ.
1 Kings 11 20 Genuitque ei soror Taphnes Genubath filium, et nutrivit eum Taphnes in domo Pharaonis : eratque Genubath habitans apud Pharaonem cum filiis ejus.
1 Kings 11 21 Cumque audisset Adad in Ægypto dormisse David cum patribus suis, et mortuum esse Joab principem militiæ, dixit Pharaoni : Dimitte me, ut vadam in terram meam.
1 Kings 11 22 Dixitque ei Pharao : Qua enim re apud me indiges, ut quæras ire ad terram tuam ? At ille respondit : Nulla : sed obsecro te ut dimittas me.
1 Kings 11 23 Suscitavit quoque ei Deus adversarium Razon filium Eliada, qui fugerat Adarezer regem Soba dominum suum :
1 Kings 11 24 et congregavit contra eum viros, et factus est princeps latronum cum interficeret eos David : abieruntque Damascum, et habitaverunt ibi, et constituerunt eum regem in Damasco,
1 Kings 11 25 eratque adversarius Israëli cunctis diebus Salomonis : et hoc est malum Adad, et odium contra Israël, regnavitque in Syria.
1 Kings 11 26 Jeroboam quoque filius Nabat, Ephrathæus, de Sareda, servus Salomonis, cujus mater erat nomine Sarva, mulier vidua, levavit manum contra regem.
1 Kings 11 27 Et hæc est causa rebellionis adversus eum, quia Salomon ædificavit Mello, et coæquavit voraginem civitatis David patris sui.
1 Kings 11 28 Erat autem Jeroboam vir fortis et potens : vidensque Salomon adolescentem bonæ indolis et industrium, constituerat eum præfectum super tributa universæ domus Joseph.
1 Kings 11 29 Factum est igitur in tempore illo, ut Jeroboam egrederetur de Jerusalem, et inveniret eum Ahias Silonites propheta in via, opertus pallio novo : erant autem duo tantum in agro.
1 Kings 11 30 Apprehendensque Ahias pallium suum novum, quo coopertus erat, scidit in duodecim partes.
1 Kings 11 31 Et ait ad Jeroboam : Tolle tibi decem scissuras : hæc enim dicit Dominus Deus Israël : Ecce ego scindam regnum de manu Salomonis, et dabo tibi decem tribus.
1 Kings 11 32 Porro una tribus remanebit ei propter servum meum David, et Jerusalem civitatem, quam elegi ex omnibus tribubus Israël :
1 Kings 11 33 eo quod dereliquerit me, et adoraverit Astarthen deam Sidoniorum, et Chamos deum Moab, et Moloch deum filiorum Ammon : et non ambulaverit in viis meis, ut faceret justitiam coram me, et præcepta mea et judicia sicut David pater ejus.
1 Kings 11 34 Nec auferam omne regnum de manu ejus, sed ducem ponam eum cunctis diebus vitæ suæ, propter David servum meum, quem elegi, qui custodivit mandata mea et præcepta mea.
1 Kings 11 35 Auferam autem regnum de manu filii ejus, et dabo tibi decem tribus :
1 Kings 11 36 filio autem ejus dabo tribum unam, ut remaneat lucerna David servo meo cunctis diebus coram me in Jerusalem civitate, quam elegi ut esset nomen meum ibi.
1 Kings 11 37 Te autem assumam, et regnabis super omnia quæ desiderat anima tua, erisque rex super Israël.
1 Kings 11 38 Si igitur audieris omnia quæ præcepero tibi, et ambulaveris in viis meis, et feceris quod rectum est coram me, custodiens mandata mea et præcepta mea, sicut fecit David servus meus : ero tecum, et ædificabo tibi domum fidelem, quomodo ædificavi David domum, et tradam tibi Israël :
1 Kings 11 39 et affligam semen David super hoc, verumtamen non cunctis diebus.
1 Kings 11 40 Voluit ergo Salomon interficere Jeroboam : qui surrexit, et aufugit in Ægyptum ad Sesac regem Ægypti, et fuit in Ægypto usque ad mortem Salomonis.
1 Kings 11 41 Reliquum autem verborum Salomonis, et omnia quæ fecit, et sapientia ejus : ecce universa scripta sunt in libro verborum dierum Salomonis.
1 Kings 11 42 Dies autem, quos regnavit Salomon in Jerusalem super omnem Israël, quadraginta anni sunt.
1 Kings 11 43 Dormivitque Salomon cum patribus suis, et sepultus est in civitate David patris sui, regnavitque Roboam filius ejus pro eo.
1 Kings 12 1 Venit autem Roboam in Sichem : illuc enim congregatus erat omnis Israël ad constituendum eum regem.
1 Kings 12 2 At vero Jeroboam filius Nabat, cum adhuc esset in Ægypto profugus a facie regis Salomonis, audita morte ejus, reversus est de Ægypto.
1 Kings 12 3 Miseruntque et vocaverunt eum : venit ergo Jeroboam, et omnis multitudo Israël, et locuti sunt ad Roboam, dicentes :
1 Kings 12 4 Pater tuus durissimum jugum imposuit nobis : tu itaque nunc imminue paululum de imperio patris tui durissimo, et de jugo gravissimo, quod imposuit nobis, et serviemus tibi.
1 Kings 12 5 Qui ait eis : Ite usque ad tertium diem, et revertimini ad me. Cumque abiisset populus,
1 Kings 12 6 iniit consilium rex Roboam cum senioribus, qui assistebant coram Salomone patre ejus, cum adhuc viveret, et ait : Quod datis mihi consilium, ut respondeam populo huic ?
1 Kings 12 7 Qui dixerunt ei : Si hodie obedieris populo huic, et servieris, et petitioni eorum cesseris, locutusque fueris ad eos verba lenia, erunt tibi servi cunctis diebus.
1 Kings 12 8 Qui dereliquit consilium senum, quod dederant ei, et adhibuit adolescentes, qui nutriti fuerant cum eo, et assistebant illi,
1 Kings 12 9 dixitque ad eos : Quod mihi datis consilium, ut respondeam populo huic, qui dixerunt mihi : Levius fac jugum quod imposuit pater tuus super nos ?
1 Kings 12 10 Et dixerunt ei juvenes qui nutriti fuerant cum eo : Sic loqueris populo huic, qui locuti sunt ad te, dicentes : Pater tuus aggravavit jugum nostrum, tu releva nos. Sic loqueris ad eos : Minimus digitus meus grossior est dorso patris mei.
1 Kings 12 11 Et nunc pater meus posuit super vos jugum grave, ego autem addam super jugum vestrum : pater meus cecidit vos flagellis, ego autem cædam vos scorpionibus
1 Kings 12 12 Venit ergo Jeroboam, et omnis populus ad Roboam die tertia, sicut locutus fuerat rex, dicens : Revertimini ad me die tertia.
1 Kings 12 13 Responditque rex populo dura, derelicto consilio seniorum, quod ei dederant,
1 Kings 12 14 et locutus est eis secundum consilium juvenum, dicens : Pater meus aggravavit jugum vestrum, ego autem addam jugo vestro : pater meus cecidit vos flagellis, ego autem cædam vos scorpionibus.
1 Kings 12 15 Et non acquievit rex populo : quoniam aversatus fuerat eum Dominus, ut suscitaret verbum suum, quod locutus fuerat in manu Ahiæ Silonitæ, ad Jeroboam filium Nabat.
1 Kings 12 16 Videns itaque populus quod noluisset eos audire rex, respondit ei dicens : Quæ nobis pars in David ? vel quæ hæreditas in filio Isai ? Vade in tabernacula tua Israël, nunc vide domum tuam David. Et abiit Israël in tabernacula sua.
1 Kings 12 17 Super filios autem Israël, quicumque habitabant in civitatibus Juda, regnavit Roboam.
1 Kings 12 18 Misit ergo rex Roboam Aduram, qui erat super tributa : et lapidavit eum omnis Israël, et mortuus est. Porro rex Roboam festinus ascendit currum, et fugit in Jerusalem :
1 Kings 12 19 recessitque Israël a domo David, usque in præsentem diem.
1 Kings 12 20 Factum est autem cum audisset omnis Israël, quod reversus esset Jeroboam, miserunt, et vocaverunt eum congregato cœtu, et constituerunt eum regem super omnem Israël, nec secutus est quisquam domum David præter tribum Juda solam.
1 Kings 12 21 Venit autem Roboam Jerusalem, et congregavit universam domum Juda, et tribum Benjamin, centum octoginta millia electorum virorum bellatorum, ut pugnarent contra domum Israël, et reducerent regnum Roboam filio Salomonis.
1 Kings 12 22 Factus est autem sermo Domini ad Semeiam virum Dei, dicens :
1 Kings 12 23 Loquere ad Roboam filium Salomonis regem Juda, et ad omnem domum Juda, et Benjamin, et reliquos de populo, dicens :
1 Kings 12 24 Hæc dicit Dominus : Non ascendetis, neque bellabitis contra fratres vestros filios Israël : revertatur vir in domum suam, a me enim factum est verbum hoc. Audierunt sermonem Domini, et reversi sunt de itinere, sicut eis præceperat Dominus.
1 Kings 12 25 Ædificavit autem Jeroboam Sichem in monte Ephraim, et habitavit ibi : et egressus inde ædificavit Phanuel.
1 Kings 12 26 Dixitque Jeroboam in corde suo : Nunc revertetur regnum ad domum David,
1 Kings 12 27 si ascenderit populus iste ut faciat sacrificia in domo Domini in Jerusalem : et convertetur cor populi hujus ad dominum suum Roboam regem Juda, interficientque me, et revertentur ad eum.
1 Kings 12 28 Et excogitato consilio fecit duos vitulos aureos, et dixit eis : Nolite ultra ascendere in Jerusalem : ecce dii tui Israël, qui te eduxerunt de terra Ægypti.
1 Kings 12 29 Posuitque unum in Bethel, et alterum in Dan :
1 Kings 12 30 et factum est verbum hoc in peccatum : ibat enim populus ad adorandum vitulum usque in Dan.
1 Kings 12 31 Et fecit fana in excelsis, et sacerdotes de extremis populi, qui non erant de filiis Levi.
1 Kings 12 32 Constituitque diem solemnem in mense octavo, quintadecima die mensis, in similitudinem solemnitatis quæ celebrabatur in Juda. Et ascendens altare, similiter fecit in Bethel, ut immolaret vitulis, quos fabricatus fuerat : constituitque in Bethel sacerdotes excelsorum, quæ fecerat.
1 Kings 12 33 Et ascendit super altare quod exstruxerat in Bethel, quintadecima die mensis octavi, quem finxerat de corde suo : et fecit solemnitatem filiis Israël, et ascendit super altare, ut adoleret incensum.
1 Kings 13 1 Et ecce vir Dei venit de Juda in sermone Domini in Bethel, Jeroboam stante super altare, et thus jaciente.
1 Kings 13 2 Et exclamavit contra altare in sermone Domini, et ait : Altare, altare, hæc dicit Dominus : Ecce filius nascetur domui David, Josias nomine, et immolabit super te sacerdotes excelsorum, qui nunc in te thura succendunt, et ossa hominum super te incendet.
1 Kings 13 3 Deditque in illa die signum, dicens : Hoc erit signum quod locutus est Dominus : ecce altare scindetur, et effundetur cinis qui in eo est.
1 Kings 13 4 Cumque audisset rex sermonem hominis Dei, quem inclamaverat contra altare in Bethel, extendit manum suam de altari, dicens : Apprehendite eum. Et exaruit manus ejus, quam extenderat contra eum : nec valuit retrahere eam ad se.
1 Kings 13 5 Altare quoque scissum est, et effusus est cinis de altari, juxta signum quod prædixerat vir Dei in sermone Domini.
1 Kings 13 6 Et ait rex ad virum Dei : Deprecare faciem Domini Dei tui, et ora pro me, ut restituatur manus mea mihi. Oravitque vir Dei faciem Domini, et reversa est manus regis ad eum, et facta est sicut prius fuerat.
1 Kings 13 7 Locutus est autem rex ad virum Dei : Veni mecum domum ut prandeas, et dabo tibi munera.
1 Kings 13 8 Responditque vir Dei ad regem : Si dederis mihi mediam partem domus tuæ, non veniam tecum, nec comedam panem, neque bibam aquam in loco isto :
1 Kings 13 9 sic enim mandatum est mihi in sermone Domini præcipientis : Non comedes panem, neque bibes aquam, nec reverteris per viam qua venisti.
1 Kings 13 10 Abiit ergo per aliam viam, et non est reversus per iter quo venerat in Bethel.
1 Kings 13 11 Prophetes autem quidam senex habitabat in Bethel, ad quem venerunt filii sui, et narraverunt ei omnia opera, quæ fecerat vir Dei illa die in Bethel : et verba quæ locutus fuerat ad regem, narraverunt patri suo.
1 Kings 13 12 Et dixit eis pater eorum : Per quam viam abiit ? Ostenderunt ei filii sui viam, per quam abierat vir Dei, qui venerat de Juda.
1 Kings 13 13 Et ait filiis suis : Sternite mihi asinum. Qui cum stravissent, ascendit,
1 Kings 13 14 et abiit post virum Dei, et invenit eum sedentem subtus terebinthum : et ait illi : Tune es vir Dei qui venisti de Juda ? Respondit ille : Ego sum.
1 Kings 13 15 Dixitque ad eum : Veni mecum domum, ut comedas panem.
1 Kings 13 16 Qui ait : Non possum reverti, neque venire tecum, nec comedam panem, neque bibam aquam in loco isto :
1 Kings 13 17 quia locutus est Dominus ad me in sermone Domini, dicens : Non comedes panem, et non bibes aquam ibi, nec reverteris per viam qua ieris.
1 Kings 13 18 Qui ait illi : Et ego propheta sum similis tui : et angelus locutus est mihi in sermone Domini, dicens : Reduc eum tecum in domum tuam, ut comedat panem, et bibat aquam. Fefellit eum,
1 Kings 13 19 et reduxit secum : comedit ergo panem in domo ejus, et bibit aquam.
1 Kings 13 20 Cumque sederent ad mensam, factus est sermo Domini ad prophetam, qui reduxerat eum.
1 Kings 13 21 Et exclamavit ad virum Dei, qui venerat de Juda, dicens : Hæc dicit Dominus : Quia non obediens fuisti ori Domini, et non custodisti mandatum quod præcepit tibi Dominus Deus tuus,
1 Kings 13 22 et reversus es, et comedisti panem, et bibisti aquam in loco in quo præcepit tibi ne comederes panem, neque biberes aquam, non inferetur cadaver tuum in sepulchrum patrum tuorum.
1 Kings 13 23 Cumque comedisset et bibisset, stravit asinum suum prophetæ, quem reduxerat.
1 Kings 13 24 Qui cum abiisset, invenit eum leo in via, et occidit, et erat cadaver ejus projectum in itinere : asinus autem stabat juxta illum, et leo stabat juxta cadaver.
1 Kings 13 25 Et ecce, viri transeuntes viderunt cadaver projectum in via, et leonem stantem juxta cadaver. Et venerunt et divulgaverunt in civitate, in qua prophetes ille senex habitabat.
1 Kings 13 26 Quod cum audisset propheta ille, qui reduxerat eum, ait : Vir Dei est, qui inobediens fuit ori Domini, et tradidit eum Dominus leoni, et confregit eum, et occidit juxta verbum Domini, quod locutus est ei.
1 Kings 13 27 Dixitque ad filios suos : Sternite mihi asinum. Qui cum stravissent,
1 Kings 13 28 et ille abiisset, invenit cadaver ejus projectum in via, et asinum et leonem stantem juxta cadaver : non comedit leo de cadavere, nec læsit asinum.
1 Kings 13 29 Tulit ergo prophetes cadaver viri Dei, et posuit illud super asinum, et reversus intulit in civitatem prophetæ senis ut plangeret eum.
1 Kings 13 30 Et posuit cadaver ejus in sepulchro suo, et planxerunt eum : Heu, heu mi frater !
1 Kings 13 31 Cumque planxissent eum, dixit ad filios suos : Cum mortuus fuero, sepelite me in sepulchro, in quo vir Dei sepultus est : juxta ossa ejus ponite ossa mea.
1 Kings 13 32 Profecto enim veniet sermo, quem prædixit in sermone Domini contra altare quod est in Bethel, et contra omnia fana excelsorum, quæ sunt in urbibus Samariæ.
1 Kings 13 33 Post verba hæc non est reversus Jeroboam de via sua pessima, sed e contrario fecit de novissimis populi sacerdotes excelsorum : quicumque volebat, implebat manum suam, et fiebat sacerdos excelsorum.
1 Kings 13 34 Et propter hanc causam peccavit domus Jeroboam, et eversa est, et deleta de superficie terræ.
1 Kings 14 1 In tempore illo ægrotavit Abia filius Jeroboam.
1 Kings 14 2 Dixitque Jeroboam uxori suæ : Surge, et commuta habitum, ne cognoscaris quod sis uxor Jeroboam : et vade in Silo, ubi est Ahias propheta, qui locutus est mihi, quod regnaturus essem super populum hunc.
1 Kings 14 3 Tolle quoque in manu tua decem panes, et crustulam, et vas mellis, et vade ad illum : ipse enim indicabit tibi quid eventurum sit puero huic.
1 Kings 14 4 Fecit ut dixerat, uxor Jeroboam : et consurgens abiit in Silo, et venit in domum Ahiæ : at ille non poterat videre, quia caligaverant oculi ejus præ senectute.
1 Kings 14 5 Dixit autem Dominus ad Ahiam : Ecce uxor Jeroboam ingreditur ut consulat te super filio suo qui ægrotat : hæc et hæc loqueris ei. Cum ergo illa intraret, et dissimularet se esse quæ erat,
1 Kings 14 6 audivit Ahias sonitum pedum ejus introëuntis per ostium, et ait : Ingredere, uxor Jeroboam : quare aliam te esse simulas ? ego autem missus sum ad te durus nuntius.
1 Kings 14 7 Vade, et dic Jeroboam : Hæc dicit Dominus Deus Israël : Quia exaltavi te de medio populi, et dedi te ducem super populum meum Israël :
1 Kings 14 8 et scidi regnum domus David, et dedi illud tibi, et non fuisti sicut servus meus David, qui custodivit mandata mea, et secutus est me in toto corde suo, faciens quod placitum esset in conspectu meo :
1 Kings 14 9 sed operatus es mala super omnes qui fuerunt ante te, et fecisti tibi deos alienos et conflatiles, ut me ad iracundiam provocares, me autem projecisti post corpus tuum :
1 Kings 14 10 idcirco ecce ego inducam mala super domum Jeroboam, et percutiam de Jeroboam mingentem ad parietem, et clausum, et novissimum in Israël : et mundabo reliquias domus Jeroboam, sicut mundari solet fimus usque ad purum.
1 Kings 14 11 Qui mortui fuerint de Jeroboam in civitate, comedent eos canes : qui autem mortui fuerint in agro, vorabunt eos aves cæli : quia Dominus locutus est.
1 Kings 14 12 Tu igitur surge, et vade in domum tuam : et in ipso introitu pedum tuorum in urbem, morietur puer,
1 Kings 14 13 et planget eum omnis Israël, et sepeliet : iste enim solus inferetur de Jeroboam in sepulchrum, quia inventus est super eo sermo bonus a Domino Deo Israël, in domo Jeroboam.
1 Kings 14 14 Constituet autem sibi Dominus regem super Israël, qui percutiet domum Jeroboam in hac die, et in hoc tempore :
1 Kings 14 15 et percutiet Dominus Deus Israël, sicut moveri solet arundo in aqua : et evellet Israël de terra bona hac, quam dedit patribus eorum, et ventilabit eos trans flumen : quia fecerunt sibi lucos, ut irritarent Dominum.
1 Kings 14 16 Et tradet Dominus Israël propter peccata Jeroboam, qui peccavit, et peccare fecit Israël.
1 Kings 14 17 Surrexit itaque uxor Jeroboam, et abiit, et venit in Thersa : cumque illa ingrederetur limen domus, puer mortuus est,
1 Kings 14 18 et sepelierunt eum. Et planxit eum omnis Israël juxta sermonem Domini, quem locutus est in manu servi sui Ahiæ prophetæ.
1 Kings 14 19 Reliqua autem verborum Jeroboam, quomodo pugnaverit, et quomodo regnaverit, ecce scripta sunt in libro verborum dierum regum Israël.
1 Kings 14 20 Dies autem, quibus regnavit Jeroboam, viginti duo anni sunt : et dormivit cum patribus suis : regnavitque Nadab filius ejus pro eo.
1 Kings 14 21 Porro Roboam filius Salomonis regnavit in Juda. Quadraginta et unius anni erat Roboam, cum regnare cœpisset : decem et septem annos regnavit in Jerusalem civitate, quam elegit Dominus ut poneret nomen suum ibi, ex omnibus tribubus Israël. Nomen autem matris ejus Naama Ammanitis.
1 Kings 14 22 Et fecit Judas malum coram Domino, et irritaverunt eum super omnibus, quæ fecerant patres eorum in peccatis suis quæ peccaverunt.
1 Kings 14 23 Ædificaverunt enim et ipsi sibi aras, et statuas, et lucos super omnem collem excelsum, et subter omnem arborem frondosam :
1 Kings 14 24 sed et effeminati fuerunt in terra, feceruntue omnes abominationes gentium, quas attrivit Dominus ante faciem filiorum Israël.
1 Kings 14 25 In quinto autem anno regni Roboam, ascendit Sesac rex Ægypti in Jerusalem,
1 Kings 14 26 et tulit thesauros domus Domini, et thesauros regios, et universa diripuit : scuta quoque aurea, quæ fecerat Salomon :
1 Kings 14 27 pro quibus fecit rex Roboam scuta ærea, et tradidit ea in manum ducum scutariorum, et eorum qui excubabant ante ostium domus regis.
1 Kings 14 28 Cumque ingrederetur rex in domum Domini, portabant ea qui præeundi habebant officium : et postea reportabant ad armamentarium scutariorum.
1 Kings 14 29 Reliqua autem sermonum Roboam, et omnia quæ fecit, ecce scripta sunt in libro sermonum dierum regum Juda.
1 Kings 14 30 Fuitque bellum inter Roboam et Jeroboam cunctis diebus.
1 Kings 14 31 Dormivitque Roboam cum patribus suis, et sepultus est cum eis in civitate David : nomen autem matris ejus Naama Ammanitis : et regnavit Abiam filius ejus pro eo.
1 Kings 15 1 Igitur in octavodecimo anno regni Jeroboam filii Nabat, regnavit Abiam super Judam.
1 Kings 15 2 Tribus annis regnavit in Jerusalem : nomen matris ejus Maacha filia Abessalom.
1 Kings 15 3 Ambulavitque in omnibus peccatis patris sui, quæ fecerat ante eum : nec erat cor ejus perfectum cum Domino Deo suo, sicut cor David patris ejus.
1 Kings 15 4 Sed propter David dedit ei Dominus Deus suus lucernam in Jerusalem, ut suscitaret filium ejus post eum, et statueret Jerusalem :
1 Kings 15 5 eo quod fecisset David rectum in oculis Domini, et non declinasset ab omnibus, quæ præceperat ei cunctis diebus vitæ suæ, excepto sermone Uriæ Hethæi.
1 Kings 15 6 Attamen bellum fuit inter Roboam et Jeroboam omni tempore vitæ ejus.
1 Kings 15 7 Reliqua autem sermonum Abiam, et omnia quæ fecit, nonne hæc scripta sunt in libro verborum dierum regum Juda ? Fuitque prælium inter Abiam et inter Jeroboam.
1 Kings 15 8 Et dormivit Abiam cum patribus suis, et sepelierunt eum in civitate David, regnavitque Asa filius ejus pro eo.
1 Kings 15 9 In anno ergo vigesimo Jeroboam regis Israël regnavit Asa rex Juda,
1 Kings 15 10 et quadraginta et uno anno regnavit in Jerusalem. Nomen matris ejus Maacha, filia Abessalom.
1 Kings 15 11 Et fecit Asa rectum ante conspectum Domini, sicut David pater ejus :
1 Kings 15 12 et abstulit effeminatos de terra, purgavitque universas sordes idolorum, quæ fecerant patres ejus.
1 Kings 15 13 Insuper et Maacham matrem suam amovit, ne esset princeps in sacris Priapi, et in luco ejus, quem consecraverat : subvertitque specum ejus, et confregit simulacrum turpissimum, et combussit in torrente Cedron :
1 Kings 15 14 excelsa autem non abstulit. Verumtamen cor Asa perfectum erat cum Domino cunctis diebus suis :
1 Kings 15 15 et intulit ea, quæ sanctificaverat pater suus, et voverat, in domum Domini, argentum et aurum, et vasa.
1 Kings 15 16 Bellum autem erat inter Asa, et Baasa regem Israël cunctis diebus eorum.
1 Kings 15 17 Ascendit quoque Baasa rex Israël in Judam, et ædificavit Rama, ut non posset quispiam egredi vel ingredi de parte Asa regis Juda.
1 Kings 15 18 Tollens itaque Asa omne argentum et aurum, quod remanserat in thesauris domus Domini, et in thesauris domus regiæ, et dedit illud in manus servorum suorum : et misit ad Benadad filium Tabremon filii Hezion, regem Syriæ, qui habitabat in Damasco, dicens :
1 Kings 15 19 Fœdus est inter me et te, et inter patrem meum et patrem tuum : ideo misit tibi munera, argentum et aurum : et peto ut venias, et irritum facias fœdus, quod habes cum Baasa rege Israël, et recedat a me.
1 Kings 15 20 Acquiescens Benadad regi Asa, misit principes exercitus sui in civitates Israël, et percusserunt Ahion, et Dan, et Abeldomum Maacha, et universam Cenneroth, omnes scilicet terram Nephthali.
1 Kings 15 21 Quod cum audisset Baasa, intermisit ædificare Rama, et reversus est in Thersa.
1 Kings 15 22 Rex autem Asa nuntium misit in omnem Judam, dicens : Nemo sit excusatus. Et tulerunt lapides de Rama, et ligna ejus, quibus ædificaverat Baasa, et exstruxit de eis rex Asa Gabaa Benjamin, et Maspha.
1 Kings 15 23 Reliqua autem omnium sermonum Asa, et universæ fortitudines ejus, et cuncta quæ fecit, et civitates quas exstruxit, nonne hæc scripta sunt in libro verborum dierum regum Juda ? Verumtamen in tempore senectutis suæ doluit pedes.
1 Kings 15 24 Et dormivit cum patribus suis, et sepultus est cum eis in civitate David patris sui. Regnavitque Josaphat filius ejus pro eo.
1 Kings 15 25 Nadab vero filius Jeroboam regnavit super Israël anno secundo Asa regis Juda : regnavitque super Israël duobus annis.
1 Kings 15 26 Et fecit quod malum est in conspectu Domini, et ambulavit in viis patris sui, et in peccatis ejus, quibus peccare fecit Israël.
1 Kings 15 27 Insidiatus est autem ei Baasa filius Ahiæ de domo Issachar, et percussit eum in Gebbethon, quæ est urbs Philisthinorum : siquidem Nadab et omnis Israël obsidebant Gebbethon.
1 Kings 15 28 Interfecit ergo illum Baasa in anno tertio Asa regis Juda, et regnavit pro eo.
1 Kings 15 29 Cumque regnasset, percussit omnem domum Jeroboam : non dimisit ne unam quidem animam de semine ejus, donec deleret eum juxta verbum Domini, quod locutus fuerat in manu servi sui Ahiæ Silonitis,
1 Kings 15 30 propter peccata Jeroboam, quæ peccaverat, et quibus peccare fecerat Israël : et propter delictum, quo irritaverat Dominum Deum Israël.
1 Kings 15 31 Reliqua autem sermonum Nadab, et omnia quæ operatus est, nonne hæc scripta sunt in libro verborum dierum regum Israël ?
1 Kings 15 32 Fuitque bellum inter Asa, et Baasa regem Israël, cunctis diebus eorum.
1 Kings 15 33 Anno tertio Asa regis Juda regnavit Baasa filius Ahiæ, super omnem Israël, in Thersa, viginti quatuor annis.
1 Kings 15 34 Et fecit malum coram Domino, ambulavitque in via Jeroboam, et in peccatis ejus, quibus peccare fecit Israël.
1 Kings 16 1 Factus est autem sermo Domini ad Jehu filium Hanani contra Baasa, dicens :
1 Kings 16 2 Pro eo quod exaltavi te de pulvere, et posui te ducem super populum meum Israël, tu autem ambulasti in via Jeroboam, et peccare fecisti populum meum Israël, ut me irritares in peccatis eorum :
1 Kings 16 3 ecce ego demetam posteriora Baasa, et posteriora domus ejus : et faciam domum tuam sicut domum Jeroboam filii Nabat.
1 Kings 16 4 Qui mortuus fuerat de Baasa in civitate, comedent eum canes : et qui mortuus fuerit ex eo in regione, comedent eum volucres cæli.
1 Kings 16 5 Reliqua autem sermonum Baasa, et quæcumque fecit, et prælia ejus, nonne hæc scripta sunt in libro verborum dierum regum Israël ?
1 Kings 16 6 Dormivit ergo Baasa cum patribus suis, sepultusque est in Thersa : et regnavit Ela filius ejus pro eo.
1 Kings 16 7 Cum autem in manu Jehu filii Hanani prophetæ verbum Domini factum esset contra Baasa, et contra domum ejus, et contra omne malum quod fecerat coram Domino, ad irritandum eum in operibus manuum suarum, ut fieret sicut domus Jeroboam : ob hanc causam occidit eum, hoc est, Jehu filium Hanani, prophetam.
1 Kings 16 8 Anno vigesimo sexto Asa regis Juda, regnavit Ela filius Baasa super Israël in Thersa duobus annis.
1 Kings 16 9 Et rebellavit contra eum servus suus Zambri, dux mediæ partis equitum : erat autem Ela in Thersa bibens, et temulentus in domo Arsa præfecti Thersa.
1 Kings 16 10 Irruens ergo Zambri, percussit, et occidit eum, anno vigesimo septimo Asa regis Juda, et regnavit pro eo.
1 Kings 16 11 Cumque regnasset, et sedisset super solium ejus, percussit omnem domum Baasa, et non dereliquit ex ea mingentem ad parietem, et propinquos et amicos ejus.
1 Kings 16 12 Delevitque Zambri omnem domum Baasa, juxta verbum Domini, quod locutus fuerat ad Baasa in manu Jehu prophetæ,
1 Kings 16 13 propter universa peccata Baasa, et peccata Ela filii ejus, qui peccaverunt, et peccare fecerunt Israël, provocantes Dominum Deum Israël in vanitatibus suis.
1 Kings 16 14 Reliqua autem sermonum Ela, et omnia quæ fecit, nonne hæc scripta sunt in libro verborum dierum regum Israël ?
1 Kings 16 15 Anno vigesimo septimo Asa regis Juda, regnavit Zambri septem diebus in Thersa : porro exercitus obsidebat Gebbethon urbem Philisthinorum.
1 Kings 16 16 Cumque audisset rebellasse Zambri, et occidisse regem, fecit sibi regem omnis Israël Amri, qui erat princeps militiæ super Israël in die illa in castris.
1 Kings 16 17 Ascendit ergo Amri, et omnis Israël cum eo, de Gebbethon, et obsidebant Thersa.
1 Kings 16 18 Videns autem Zambri quod expugnanda esset civitas, ingressus est palatium, et succendit se cum domo regia : et mortuus est
1 Kings 16 19 in peccatis suis, quæ peccaverat faciens malum coram Domino, et ambulans in via Jeroboam, et in peccato ejus, quo fecit peccare Israël.
1 Kings 16 20 Reliqua autem sermonum Zambri, et insidiarum ejus, et tyrannidis, nonne hæc scripta sunt in libro verborum dierum regum Israël ?
1 Kings 16 21 Tunc divisus est populus Israël in duas partes : media pars populi sequebatur Thebni filium Gineth, ut constitueret eum regem : et media pars Amri.
1 Kings 16 22 Prævaluit autem populus qui erat cum Amri, populo qui sequebatur Thebni filium Gineth : mortuusque est Thebni, et regnavit Amri.
1 Kings 16 23 Anno trigesimo primo Asa regis Juda, regnavit Amri super Israël, duodecim annis : in Thersa regnavit sex annis.
1 Kings 16 24 Emitque montem Samariæ a Somer duobus talentis argenti : et ædificavit eum, et vocavit nomen civitatis, quam exstruxerat, nomine Semer domini montis, Samariam.
1 Kings 16 25 Fecit autem Amri malum in conspectu Domini, et operatus est nequiter, super omnes qui fuerunt ante eum.
1 Kings 16 26 Ambulavitque in omni via Jeroboam filii Nabat, et in peccatis ejus quibus peccare fecerat Israël : ut irritaret Dominum Deum Israël in vanitatibus suis.
1 Kings 16 27 Reliqua autem sermonum Amri, et prælia ejus, quæ gessit, nonne hæc scripta sunt in libro verborum dierum regum Israël ?
1 Kings 16 28 Dormivitque Amri cum patribus suis, et sepultus est in Samaria : regnavitque Achab filius ejus pro eo.
1 Kings 16 29 Achab vero filius Amri regnavit super Israël anno trigesimo octavo Asa regis Juda. Et regnavit Achab filius Amri super Israël in Samaria viginti et duobus annis.
1 Kings 16 30 Et fecit Achab filius Amri malum in conspectu Domini super omnes qui fuerunt ante eum.
1 Kings 16 31 Nec suffecit ei ut ambularet in peccatis Jeroboam filii Nabat : insuper duxit uxorem Jezabel filiam Ethbaal regis Sidoniorum. Et abiit, et servivit Baal, et adoravit eum.
1 Kings 16 32 Et posuit aram Baal in templo Baal, quod ædificaverat in Samaria,
1 Kings 16 33 et plantavit lucum : et addidit Achab in opere suo, irritans Dominum Deum Israël super omnes reges Israël qui fuerunt ante eum.
1 Kings 16 34 In diebus ejus ædificavit Hiel de Bethel Jericho : in Abiram primitivo suo fundavit eam, et in Segub novissimo suo posuit portas ejus : juxta verbum Domini, quod locutus fuerat in manu Josue filii Nun.
1 Kings 17 1 Et dixit Elias Thesbites de habitatoribus Galaad ad Achab : Vivit Dominus Deus Israël, in cujus conspectu sto, si erit annis his ros et pluvia, nisi juxta oris mea verba.
1 Kings 17 2 Et factum est verbum Domini ad eum, dicens :
1 Kings 17 3 Recede hinc, et vade contra orientem, et abscondere in torrente Carith, qui est contra Jordanem,
1 Kings 17 4 et ibi de torrente bibes : corvisque præcepi ut pascant te ibi.
1 Kings 17 5 Abiit ergo, et fecit juxta verbum Domini : cumque abiisset, sedit in torrente Carith, qui est contra Jordanem.
1 Kings 17 6 Corvi quoque deferebant ei panem et carnes mane, similiter panem et carnes vesperi, et bibebat de torrente.
1 Kings 17 7 Post dies autem siccatus est torrens : non enim pluerat super terram.
1 Kings 17 8 Factus est ergo sermo Domini ad eum, dicens :
1 Kings 17 9 Surge, et vade in Sarephta Sidoniorum, et manebis ibi : præcepi enim ibi mulieri viduæ ut pascat te.
1 Kings 17 10 Surrexit, et abiit in Sarephta. Cumque venisset ad portam civitatis, apparuit ei mulier vidua colligens ligna, et vocavit eam, dixitque ei : Da mihi paululum aquæ in vase ut bibam.
1 Kings 17 11 Cumque illa pergeret ut afferret, clamavit post tergum ejus, dicens : Affer mihi, obsecro, et buccellam panis in manu tua.
1 Kings 17 12 Quæ respondit : Vivit Dominus Deus tuus, quia non habeo panem, nisi quantum pugillus capere potest farinæ in hydria, et paululum olei in lecytho : en colligo duo ligna ut ingrediar et faciam illum mihi et filio meo, ut comedamus, et moriamur.
1 Kings 17 13 Ad quam Elias ait : Noli timere, sed vade, et fac sicut dixisti : verumtamen mihi primum fac de ipsa farinula subcinericium panem parvulum, et affer ad me : tibi autem et filio tuo facies postea.
1 Kings 17 14 Hæc autem dicit Dominus Deus Israël : Hydria farinæ non deficiet, nec lecythus olei minuetur usque ad diem in qua Dominus daturus est pluviam super faciem terræ.
1 Kings 17 15 Quæ abiit, et fecit juxta verbum Eliæ : et comedit ipse, et illa, et domus ejus : et ex illa die
1 Kings 17 16 hydria farinæ non defecit, et lecythus olei non est imminutus, juxta verbum Domini, quod locutus fuerat in manu Eliæ.
1 Kings 17 17 Factum est autem post hæc, ægrotavit filius mulieris matrisfamilias, et erat languor fortissimus, ita ut non remaneret in eo halitus.
1 Kings 17 18 Dixit ergo ad Eliam : Quid mihi et tibi, vir Dei ? Ingressus es ad me, ut rememorarentur iniquitates meæ, et interficeres filium meum ?
1 Kings 17 19 Et ait ad eam Elias : Da mihi filium tuum. Tulitque eum de sinu ejus, et portavit in cœnaculum ubi ipse manebat, et posuit super lectulum suum.
1 Kings 17 20 Et clamavit ad Dominum, et dixit : Domine Deus meus, etiam ne viduam, apud quam ego utcumque sustentor, afflixisti ut interficeres filium ejus ?
1 Kings 17 21 Et expandit se, atque mensus est super puerum tribus vicibus, et clamavit ad Dominum, et ait : Domine Deus meus, revertatur, obsecro, anima pueri hujus in viscera ejus.
1 Kings 17 22 Et exaudivit Dominus vocem Eliæ : et reversa est anima pueri intra eum, et revixit.
1 Kings 17 23 Tulitque Elias puerum, et deposuit eum de cœnaculo in inferiorem domum, et tradidit matri suæ, et ait illi : En vivit filius tuus.
1 Kings 17 24 Dixitque mulier ad Eliam : Nunc in isto cognovi quoniam vir Dei es tu, et verbum Domini in ore tuo verum est.
1 Kings 18 1 Post dies multos factum est verbum Domini ad Eliam, in anno tertio, dicens : Vade, et ostende te Achab, ut dem pluviam super faciem terræ.
1 Kings 18 2 Ivit ergo Elias, ut ostenderet se Achab : erat autem fames vehemens in Samaria.
1 Kings 18 3 Vocavitque Achab Abdiam dispensatorem domus suæ : Abdias autem timebat Dominum valde.
1 Kings 18 4 Nam cum interficeret Jezabel prophetas Domini, tulit ille centum prophetas, et abscondit eos quinquagenos et quinquagenos in speluncis, et pavit eos pane et aqua.
1 Kings 18 5 Dixit ergo Achab ad Abdiam : Vade in terram ad universos fontes aquarum, et in cunctas valles, si forte possimus invenire herbam, et salvare equos et mulos, et non penitus jumenta intereant.
1 Kings 18 6 Diviseruntque sibi regiones ut circuirent eas : Achab ibat per viam unam, et Abdias per viam alteram seorsum.
1 Kings 18 7 Cumque esset Abdias in via, Elias occurrit ei : qui cum cognovisset eum, cecidit super faciem suam, et ait : Num tu es, domine mi, Elias ?
1 Kings 18 8 Cui ille respondit : Ego. Vade, et dic domino tuo : Adest Elias.
1 Kings 18 9 Et ille, quid peccavi, inquit, quoniam tradis me servum tuum in manu Achab, ut interficiat me ?
1 Kings 18 10 Vivit Dominus Deus tuus, quia non est gens aut regnum, quo non miserit dominus meus te requirens : et respondentibus cunctis : Non est hic : adjuravit regna singula et gentes, eo quod minime reperireris.
1 Kings 18 11 Et nunc tu dicis mihi : Vade, et dic domino tuo : Adest Elias.
1 Kings 18 12 Cumque recessero a te, spiritus Domini asportabit te in locum quem ego ignoro : et ingressus nuntiabo Achab, et non inveniens te, interficiet me : servus autem tuus timet Dominum ab infantia sua.
1 Kings 18 13 Numquid non indicatum est tibi domino meo, quid fecerim cum interficeret Jezabel prophetas Domini, quod absconderim de prophetis Domini centum viros, quinquagenos et quinquagenos, in speluncis, et paverim eos pane et aqua ?
1 Kings 18 14 Et nunc tu dicis : Vade, et dic domino tuo : Adest Elias : ut interficiat me ?
1 Kings 18 15 Et dixit Elias : Vivit Dominus exercituum, ante cujus vultum sto, quia hodie apparebo ei.
1 Kings 18 16 Abiit ergo Abdias in occursum Achab, et indicavit ei : venitque Achab in occursum Eliæ.
1 Kings 18 17 Et cum vidisset eum, ait : Tune es ille, qui conturbas Israël ?
1 Kings 18 18 Et ille ait : Non ego turbavi Israël, sed tu, et domus patris tui, qui dereliquistis mandata Domini, et secuti estis Baalim.
1 Kings 18 19 Verumtamen nunc mitte, et congrega ad me universum Israël in monte Carmeli, et prophetas Baal quadringentos quinquaginta, prophetasque lucorum quadringentos, qui comedunt de mensa Jezabel.
1 Kings 18 20 Misit Achab ad omnes filios Israël, et congregavit prophetas in monte Carmeli.
1 Kings 18 21 Accedens autem Elias ad omnem populum, ait : Usquequo claudicatis in duas partes ? Si Dominus est Deus, sequimini eum : si autem Baal, sequimini illum. Et non respondit ei populus verbum.
1 Kings 18 22 Et ait rursus Elias ad populum : Ego remansi propheta Domini solus : prophetæ autem Baal quadringenti et quinquaginta viri sunt.
1 Kings 18 23 Dentur nobis duo boves, et illi eligant sibi bovem unum, et in frustra cædentes ponant super ligna, ignem autem non supponant : et ego faciam bovem alterum, et imponam super ligna, ignem autem non supponam.
1 Kings 18 24 Invocate nomina deorum vestrorum, et ego invocabo nomen Domini mei : et Deus qui exaudierit per ignem, ipse sit Deus. Respondens omnis populus ait : Optima propositio.
1 Kings 18 25 Dixit ergo Elias prophetis Baal : Eligite vobis bovem unum, et facite primi, quia vos plures estis : et invocate nomina deorum vestrorum, ignemque non supponatis.
1 Kings 18 26 Qui cum tulissent bovem, quem dederat ei, fecerunt : et invocabant nomen Baal de mane usque ad meridiem, dicentes : Baal, exaudi nos. Et non erat vox, nec qui responderet : transiliebantque altare quod fecerant.
1 Kings 18 27 Cumque esset jam meridies, illudebat illis Elias, dicens : Clamate voce majore : deus enim est, et forsitan loquitur, aut in diversorio est, aut in itinere, aut certe dormit, ut excitetur.
1 Kings 18 28 Clamabant ergo voce magna, et incidebant se juxta ritum suum cultris et lanceolis, donec perfunderentur sanguine.
1 Kings 18 29 Postquam autem transiit meridies, et illis prophetantibus venerat tempus quo sacrificium offerri solet, nec audiebatur vox, nec aliquis respondebat, nec attendebat orantes :
1 Kings 18 30 dixit Elias omni populo : Venite ad me. Et accedente ad se populo, curavit altare Domini, quod destructum fuerat.
1 Kings 18 31 Et tulit duodecim lapides juxta numerum tribuum filiorum Jacob, ad quem factus est sermo Domini, dicens : Israël erit nomen tuum.
1 Kings 18 32 Et ædificavit de lapidibus altare in nomine Domini : fecitque aquæductum, quasi per duas aratiunculas in circuitu altaris,
1 Kings 18 33 et composuit ligna : divisitque per membra bovem, et posuit super ligna,
1 Kings 18 34 et ait : Implete quatuor hydrias aqua, et fundite super holocaustum, et super ligna. Rursumque dixit : Etiam secundo hoc facite. Qui cum fecissent secundo, ait : Etiam tertio idipsum facite. Feceruntque tertio,
1 Kings 18 35 et currebant aquæ circum altare, et fossa aquæductus repleta est.
1 Kings 18 36 Cumque jam tempus esset ut offerretur holocaustum, accedens Elias propheta ait : Domine Deus Abraham, et Isaac, et Israël, ostende hodie quia tu es Deus Israël, et ego servus tuus, et juxta præceptum tuum feci omnia verba hæc.
1 Kings 18 37 Exaudi me Domine, exaudi me : ut discat populus iste, quia tu es Dominus Deus, et tu convertisti cor eorum iterum.
1 Kings 18 38 Cecidit autem ignis Domini, et voravit holocaustum, et ligna, et lapides, pulverem quoque, et aquam quæ erat in aquæductu lambens.
1 Kings 18 39 Quod cum vidisset omnis populus, cecidit in faciem suam, et ait : Dominus ipse est Deus, Dominus ipse est Deus.
1 Kings 18 40 Dixitque Elias ad eos : Apprehendite prophetas Baal, et ne unus quidem effugiat ex eis. Quos cum apprehendissent, duxit eos Elias ad torrentem Cison, et interfecit eos ibi.
1 Kings 18 41 Et ait Elias ad Achab : Ascende, comede, et bibe : quia sonus multæ pluviæ est.
1 Kings 18 42 Ascendit Achab ut comederet et biberet : Elias autem ascendit in verticem Carmeli, et pronus in terram posuit faciem suam inter genua sua,
1 Kings 18 43 et dixit ad puerum suum : Ascende, et prospice contra mare. Qui cum ascendisset, et contemplatus esset, ait : Non est quidquam. Et rursum ait illi : Revertere septem vicibus.
1 Kings 18 44 In septima autem vice, ecce nubecula parva quasi vestigium hominis ascendebat de mari. Qui ait : Ascende, et dic Achab : Junge currum tuum et descende, ne occupet te pluvia.
1 Kings 18 45 Cumque se verteret huc itaque illuc, ecce cæli contenebrati sunt, et nubes, et ventus, et facta est pluvia grandis. Ascendens itaque Achab abiit in Jezrahel :
1 Kings 18 46 et manus Domini facta est super Eliam, accinctisque lumbis currebat ante Achab, donec veniret in Jezrahel.
1 Kings 19 1 Nuntiavit autem Achab Jezabel omnia quæ fecerat Elias, et quomodo occidisset universos prophetas gladio.
1 Kings 19 2 Misitque Jezabel nuntium ad Eliam, dicens : Hæc mihi faciant dii, et hæc addant, nisi hac hora cras posuero animam tuam sicut animam unius ex illis.
1 Kings 19 3 Timuit ergo Elias, et surgens abiit quocumque eum ferebat voluntas : venitque in Bersabee Juda, et dimisit ibi puerum suum,
1 Kings 19 4 et perrexit in desertum, viam unius diei. Cumque venisset, et sederet subter unam juniperum, petivit animæ suæ ut moreretur, et ait : Sufficit mihi Domine, tolle animam meam : neque enim melior sum quam patres mei.
1 Kings 19 5 Projecitque se, et obdormivit in umbra juniperi : et ecce angelus Domini tetigit eum, et dixit illi : Surge, et comede.
1 Kings 19 6 Respexit, et ecce ad caput suum subcinericius panis, et vas aquæ : comedit ergo, et bibit, et rursum obdormivit.
1 Kings 19 7 Reversusque est angelus Domini secundo, et tetigit eum, dixitque illi : Surge, comede : grandis enim tibi restat via.
1 Kings 19 8 Qui cum surrexisset, comedit et bibit, et ambulavit in fortitudine cibi illius quadraginta diebus et quadraginta noctibus usque ad montem Dei Horeb.
1 Kings 19 9 Cumque venisset illuc, mansit in spelunca : et ecce sermo Domini ad eum, dixitque illi : Quid hic agis Elia ?
1 Kings 19 10 At ille respondit : Zelo zelatus sum pro Domino Deo exercituum, quia dereliquerunt pactum tuum filii Israël : altaria tua destruxerunt, prophetas tuos occiderunt gladio, derelictus sum ego solus, et quærunt animam meam ut auferant eam.
1 Kings 19 11 Et ait ei : Egredere, et sta in monte coram Domino : et ecce Dominus transit, et spiritus grandis et fortis subvertens montes, et conterens petras ante Dominum : non in spiritu Dominus, et post spiritum commotio : non in commotione Dominus,
1 Kings 19 12 et post commotionem ignis : non in igne Dominus, et post ignem sibilus auræ tenuis.
1 Kings 19 13 Quod cum audisset Elias, operuit vultum suum pallio, et egressus stetit in ostio speluncæ, et ecce vox ad eum dicens : Quid hic agis Elia ? Et ille respondit :
1 Kings 19 14 Zelo zelatus sum pro Domino Deo exercituum : quia dereliquerunt pactum tuum filii Israël : altaria tua destruxerunt, prophetas tuos occiderunt gladio, derelictus sum ego solus, et quærunt animam meam ut auferant eam.
1 Kings 19 15 Et ait Dominus ad eum : Vade, et revertere in viam tuam per desertum in Damascum : cumque perveneris illuc, unges Hazaël regem super Syriam,
1 Kings 19 16 et Jehu filium Namsi unges regem super Israël : Eliseum autem filium Saphat, qui est de Abelmeula, unges prophetam pro te.
1 Kings 19 17 Et erit, quicumque fugerit gladium Hazaël, occidet eum Jehu : et quicumque fugerit gladium Jehu, interficiet eum Eliseus.
1 Kings 19 18 Et derelinquam mihi in Israël septem millia virorum, quorum genua non sunt incurvata ante Baal, et omne os, quod non adoravit eum osculans manus.
1 Kings 19 19 Profectus ergo inde Elias, reperit Eliseum filium Saphat, arantem in duodecim jugis boum. Et ipse in duodecim jugis boum arantibus unus erat : cumque venisset Elias ad eum, misit pallium suum super illum.
1 Kings 19 20 Qui statim relictis bobus cucurrit post Eliam, et ait : Osculer, oro, patrem meum, et matrem meam, et sic sequar te. Dixitque ei : Vade, et revertere : quod enim meum erat feci tibi.
1 Kings 19 21 Reversus autem ab eo, tulit par boum, et mactavit illud, et in aratro boum coxit carnes, et dedit populo, et comederunt : consurgensque abiit, et secutus est Eliam, et ministrabat ei.
1 Kings 20 1 Porro Benadad rex Syriæ congregavit omnem exercitum suum, et triginta duos reges secum, et equos, et currus : et ascendens pugnabat contra Samariam, et obsidebat eum.
1 Kings 20 2 Mittensque nuntios ad Achab regem Israël in civitatem,
1 Kings 20 3 ait : Hæc dicit Benadad : Argentum tuum, et aurum tuum meum est : et uxores tuæ, et filii tui optimi, mei sunt.
1 Kings 20 4 Responditque rex Israël : Juxta verbum tuum, domine mi rex, tuus sum ego, et omnia mea.
1 Kings 20 5 Revertentesque nuntii, dixerunt : Hæc dicit Benadad, qui misit nos ad te : Argentum tuum, et aurum tuum, et uxores tuas, et filios tuos, dabis mihi.
1 Kings 20 6 Cras igitur hac eadem hora mittam servos meos ad te, et scrutabuntur domum tuam, et domum servorum tuorum : et omne quod eis placuerit, ponent in manibus suis, et auferent.
1 Kings 20 7 Vocavit autem rex Israël omnes seniores terræ, et ait : Animadvertite, et videte quoniam insidietur nobis : misit enim ad me pro uxoribus meis, et filiis, et pro argento et auro : et non abnui.
1 Kings 20 8 Dixeruntque omnes majores natu, et universus populus, ad eum : Non audias, neque acquiescas illi.
1 Kings 20 9 Respondit itaque nuntiis Benadad : Dicite domino meo regi : Omnia propter quæ misisti ad me servum tuum in initio, faciam : hanc autem rem facere non possum.
1 Kings 20 10 Reversique nuntii retulerunt ei. Qui remisit, et ait : Hæc faciant mihi dii, et hæc addant, si suffecerit pulvis Samariæ pugillis omnis populi qui sequitur me.
1 Kings 20 11 Et respondens rex Israël, ait : Dicite ei : Ne glorietur, accinctus æque ut discinctus.
1 Kings 20 12 Factum est autem, cum audisset Benadad verbum istud, bibebat ipse et reges in umbraculis, et ait servis suis : Circumdate civitatem. Et circumdederunt eam.
1 Kings 20 13 Et ecce propheta unus accedens ad Achab regem Israël, ait ei : Hæc dicit Dominus : Certe vidisti omnem multitudinem hanc nimiam ? Ecce, ego tradam eam in manu tua hodie : ut scias, quia ego sum Dominus.
1 Kings 20 14 Et ait Achab : Per quem ? Dixitque ei : Hæc dicit Dominus : Per pedissequos principum provinciarum. Et ait : Quis incipiet præliari ? Et ille dixit : Tu.
1 Kings 20 15 Recensuit ergo pueros principum provinciarum, et reperit numerum ducentorum triginta duorum : et recensuit post eos populum, omnes filios Israël, septem millia.
1 Kings 20 16 Et egressi sunt meridie. Benadad autem bibebat temulentus in umbraculo suo, et reges triginta duo cum eo, qui ad auxilium ejus venerant.
1 Kings 20 17 Egressi sunt autem pueri principum provinciarum in prima fronte. Misit itaque Benadad. Qui nuntiaverunt ei, dicentes : Viri egressi sunt de Samaria.
1 Kings 20 18 Et ille ait : Sive pro pace veniunt, apprehendite eos vivos : sive ut prælientur, vivos eos capite.
1 Kings 20 19 Egressi sunt ergo pueri principum provinciarum, ac reliquus exercitus sequebatur :
1 Kings 20 20 et percussit unusquisque virum, qui contra se veniebat : fugeruntque Syri, et persecutus est eos Israël. Fugit quoque Benadad rex Syriæ in equo cum equitibus suis.
1 Kings 20 21 Necnon egressus rex Israël percussit equos et currus, et percussit Syriam plaga magna.
1 Kings 20 22 Accedens autem propheta ad regem Israël, dixit ei : Vade, et confortare, et scito, et vide quid facias : sequenti enim anno rex Syriæ ascendet contra te.
1 Kings 20 23 Servi vero regis Syriæ dixerunt ei : Dii montium sunt dii eorum, ideo superaverunt nos : sed melius est ut pugnemus contra eos in campestribus, et obtinebimus eos.
1 Kings 20 24 Tu ergo verbum hoc fac : amove reges singulos ab exercitu tuo, et pone principes pro eis :
1 Kings 20 25 et instaura numerum militum qui ceciderunt de tuis, et equos secundum equos pristinos, et currus secundum currus quos ante habuisti : et pugnabimus contra eos in campestribus, et videbis quod obtinebimus eos. Credidit consilio eorum, et fecit ita.
1 Kings 20 26 Igitur postquam annus transierat, recensuit Benadad Syros, et ascendit in Aphec ut pugnaret contra Israël.
1 Kings 20 27 Porro filii Israël recensiti sunt, et acceptis cibariis profecti ex adverso, castraque metati sunt contra eos, quasi duo parvi greges caprarum : Syri autem repleverunt terram.
1 Kings 20 28 (Et accedens unus vir Dei, dixit ad regem Israël : Hæc dicit Dominus : Quia dixerunt Syri : Deus montium est Dominus et non est Deus vallium : dabo omnem multitudinem hanc grandem in manu tua, et scietis quia ego sum Dominus.)
1 Kings 20 29 Dirigebantque septem diebus ex adverso hi atque illi acies, septima autem die commissum est bellum : percusseruntque filii Israël de Syris centum millia peditum in die una.
1 Kings 20 30 Fugerunt autem qui remanserant in Aphec, in civitatem : et cecidit murus super viginti septem millia hominum, qui remanserant. Porro Benadad fugiens ingressus est civitatem, in cubiculum quod erat intra cubiculum.
1 Kings 20 31 Dixeruntque ei servi sui : Ecce, audivimus quod reges domus Israël clementes sint : ponamus itaque saccos in lumbis nostris, et funiculos in capitibus nostris, et egrediamur ad regem Israël : forsitan salvabit animas nostras.
1 Kings 20 32 Accinxerunt saccis lumbos suos, et posuerunt funiculos in capitibus suis, veneruntque ad regem Israël, et dixerunt ei : Servus tuus Benadad dicit : Vivat, oro te, anima mea. Et ille ait : Si adhuc vivit, frater meus est.
1 Kings 20 33 Quod acceperunt viri pro omine : et festinantes rapuerunt verbum ex ore ejus, atque dixerunt : Frater tuus Benadad. Et dixit eis : Ite, et adducite eum ad me. Egressus est ergo ad eum Benadad, et levavit eum in currum suum.
1 Kings 20 34 Qui dixit ei : Civitates, quas tulit pater meus a patre tuo, reddam : et plateas fac tibi in Damasco, sicut fecit pater meus in Samaria, et ego fœderatus recedam a te. Pepigit ergo fœdus, et dimisit eum.
1 Kings 20 35 Tunc vir quidam de filiis prophetarum dixit ad socium suum in sermone Domini : Percute me. At ille noluit percutere.
1 Kings 20 36 Cui ait : Quia noluisti audire vocem Domini, ecce recedes a me, et percutiet te leo. Cumque paululum recessisset ab eo, invenit eum leo, atque percussit.
1 Kings 20 37 Sed alterum inveniens virum, dixit ad eum : Percute me. Qui percussit eum, et vulneravit.
1 Kings 20 38 Abiit ergo propheta, et occurrit regi in via, et mutavit aspersione pulveris os et oculos suos.
1 Kings 20 39 Cumque rex transisset, clamavit ad regem, ait ait : Servus tuus egressus est ad præliandum cominus : cumque fugisset vir unus, adduxit eum quidam ad me, et ait : Custodi virum istum : qui si lapsus fuerit, erit anima tua pro anima ejus, aut talentum argenti appendes.
1 Kings 20 40 Dum autem ego turbatus huc illucque me verterem, subito non comparuit. Et ait rex Israël ad eum : Hoc est judicium tuum, quod ipse decrevisti.
1 Kings 20 41 At ille statim abstersit pulverem de facie sua, et cognovit eum rex Israël, quod esset de prophetis.
1 Kings 20 42 Qui ait ad eum : Hæc dicit Dominus : Quia dimisisti virum dignum morte de manu tua, erit anima tua pro anima ejus, et populus tuus pro populo ejus.
1 Kings 20 43 Reversus est igitur rex Israël in domum suam, audire contemnens, et furibundus venit in Samariam.
1 Kings 21 1 Post verba autem hæc, tempore illo vinea erat Naboth Jezrahelitæ, quæ erat in Jezrahel, juxta palatium Achab regis Samariæ.
1 Kings 21 2 Locutus est ergo Achab ad Naboth, dicens : Da mihi vineam tuam, ut faciam mihi hortum olearum, quia vicina est, et prope domum meam, daboque tibi pro ea vineam meliorem : aut si commodius tibi putas, argenti pretium, quanto digna est.
1 Kings 21 3 Cui respondit Naboth : Propitius sit mihi Dominus, ne dem hæreditatem patrum meorum tibi.
1 Kings 21 4 Venit ergo Achab in domum suam indignans, et frendens super verbo, quod locutus fuerat ad eum Naboth Jezrahelites, dicens : Non dabo tibi hæreditatem patrum meorum. Et projiciens se in lectulum suum, avertit faciem suam ad parietem, et non comedit panem.
1 Kings 21 5 Ingressa est autem ad eum Jezabel uxor sua, dixitque ei : Quid est hoc, unde anima tua contristata est ? et quare non comedis panem ?
1 Kings 21 6 Qui respondit ei : Locutus sum Naboth Jezrahelitæ, et dixi ei : Da mihi vineam tuam, accepta pecunia : aut, si tibi placet, dabo tibi vineam meliorem pro ea. Et ille ait : Non dabo tibi vineam meam.
1 Kings 21 7 Dixit ergo ad eum Jezabel uxor ejus : Grandis auctoritatis es, et bene regis regnum Israël. Surge, et comede panem, et æquo animo esto, ego dabo tibi vineam Naboth Jezrahelitæ.
1 Kings 21 8 Scripsit itaque litteras ex nomine Achab, et signavit eas annulo ejus, et misit ad majores natu, et optimates, qui erant in civitate ejus, et habitabant cum Naboth.
1 Kings 21 9 Litterarum autem hæc erat sententia : Prædicate jejunium, et sedere facite Naboth inter primos populi,
1 Kings 21 10 et submittite duos viros filios Belial contra eum, et falsum testimonium dicant : Benedixit Deum et regem : et educite eum, et lapidate, sicque moriatur.
1 Kings 21 11 Fecerunt ergo cives ejus majores natu et optimates, qui habitabant cum eo in urbe, sicut præceperat eis Jezabel, et sicut scriptum erat in litteris quas miserat ad eos :
1 Kings 21 12 prædicaverunt jejunium, et sedere fecerunt Naboth inter primos populi.
1 Kings 21 13 Et adductis duobus viris filiis diaboli, fecerunt eos sedere contra eum : at illi, scilicet ut viri diabolici, dixerunt contra eum testimonium coram multitudine : Benedixit Naboth Deum et regem : quam ob rem eduxerunt eum extra civitatem, et lapidibus interfecerunt.
1 Kings 21 14 Miseruntque ad Jezabel, dicentes : Lapidatus est Naboth, et mortuus est.
1 Kings 21 15 Factum est autem, cum audisset Jezabel lapidatum Naboth, et mortuum, locuta est ad Achab : Surge, et posside vineam Naboth Jezrahelitæ, qui noluit tibi acquiescere, et dare eam accepta pecunia : non enim vivit Naboth, sed mortuus est.
1 Kings 21 16 Quod cum audisset Achab, mortuum videlicet Naboth, surrexit, et descendebat in vineam Naboth Jezrahelitæ, ut possideret eam.
1 Kings 21 17 Factum est igitur sermo Domini ad Eliam Thesbiten, dicens :
1 Kings 21 18 Surge, et descende in occursum Achab regis Israël, qui est in Samaria : ecce ad vineam Naboth descendit, ut possideat eam :
1 Kings 21 19 et loqueris ad eum, dicens : Hæc dicit Dominus : Occidisti, insuper et possedisti. Et post hæc addes : Hæc dicit Dominus : In loco hoc, in quo linxerunt canes sanguinem Naboth, lambent quoque sanguinem tuum.
1 Kings 21 20 Et ait Achab ad Eliam : Num invenisti me inimicum tibi ? Qui dixit : Inveni, eo quod venundatus sis, ut faceres malum in conspectu Domini.
1 Kings 21 21 Ecce ego inducam super te malum, et demetam posteriora tua, et interficiam de Achab mingentem ad parietem, et clausum et ultimum in Israël.
1 Kings 21 22 Et dabo domum tuam sicut domum Jeroboam filii Nabat, et sicut domum Baasa filii Ahia : quia egisti, ut me ad iracundiam provocares, et peccare fecisti Israël.
1 Kings 21 23 Sed et de Jezabel locutus est Dominus, dicens : Canes comedent Jezabel in agro Jezrahel.
1 Kings 21 24 Si mortuus fuerit Achab in civitate, comedent eum canes : si autem mortuus fuerit in agro, comedent eum volucres cæli.
1 Kings 21 25 Igitur non fuit alter talis sicut Achab, qui venundatus est ut faceret malum in conspectu Domini : concitavit enim eum Jezabel uxor sua,
1 Kings 21 26 et abominabilis factus est, in tantum ut sequeretur idola, quæ fecerant Amorrhæi, quos consumpsit Dominus a facie filiorum Israël.
1 Kings 21 27 Itaque cum audisset Achab sermones istos, scidit vestimenta sua, et operuit cilicio carnem suam, jejunavitque et dormivit in sacco, et ambulavit demisso capite.
1 Kings 21 28 Et factus est sermo Domini ad Eliam Thesbiten, dicens :
1 Kings 21 29 Nonne vidisti humiliatum Achab coram me ? quia igitur humiliatus est mei causa, non inducam malum in diebus ejus, sed in diebus filii sui inferam malum domui ejus.
1 Kings 22 1 Transierunt igitur tres anni absque bello inter Syriam et Israël.
1 Kings 22 2 In anno autem tertio, descendit Josaphat rex Juda ad regem Israël.
1 Kings 22 3 (Dixitque rex Israël ad servos suos : Ignoratis quod nostra sit Ramoth Galaad, et negligimus tollere eam de manu regis Syriæ ?)
1 Kings 22 4 Et ait ad Josaphat : Veniesne mecum ad præliandum in Ramoth Galaad ?
1 Kings 22 5 Dixitque Josaphat ad regem Israël : Sicut ego sum, ita et tu : populus meus et populus tuus unum sunt : et equites mei, equites tui. Dixitque Josaphat ad regem Israël : Quære, oro te, hodie sermonem Domini.
1 Kings 22 6 Congregavit ergo rex Israël prophetas, quadringentos circiter viros, et ait ad eos : Ire debeo in Ramoth Galaad ad bellandum, an quiescere ? Qui responderunt : Ascende, et dabit eam Dominus in manu regis.
1 Kings 22 7 Dixit autem Josaphat : Non est hic propheta Domini quispiam, ut interrogemus per eum ?
1 Kings 22 8 Et ait rex Israël ad Josaphat : Remansit vir unus, per quem possumus interrogare Dominum : sed ego odi eum, quia non prophetat mihi bonum, sed malum, Michæas filius Jemla. Cui Josaphat ait : Ne loquaris ita, rex.
1 Kings 22 9 Vocavit ergo rex Israël eunuchum quemdam, et dixit ei : Festina adducere Michæam filium Jemla.
1 Kings 22 10 Rex autem Israël, et Josaphat rex Juda, sedebant unusquisque in solio suo vestiti cultu regio, in area juxta ostium portæ Samariæ, et universi prophetæ prophetabant in conspectu eorum.
1 Kings 22 11 Fecit quoque sibi Sedecias filius Chanaana cornua ferrea, et ait : Hæc dicit Dominus : His ventilabis Syriam, donec deleas eam.
1 Kings 22 12 Omnesque prophetæ similiter prophetabant, dicentes : Ascende in Ramoth Galaad, et vade prospere, et tradet Dominus in manus regis.
1 Kings 22 13 Nuntius vero, qui ierat ut vocaret Michæam, locutus est ad eum, dicens : Ecce sermones prophetarum ore uno regi bona prædicant : sit ergo sermo tuus similis eorum, et loquere bona.
1 Kings 22 14 Cui Michæas ait : Vivit Dominus, quia quodcumque dixerit mihi Dominus, hoc loquar.
1 Kings 22 15 Venit itaque ad regem, et ait illi rex : Michæa, ire debemus in Ramoth Galaad ad præliandum, an cessare ? Cui ille respondit : Ascende, et vade prospere, et tradet eam Dominus in manus regis.
1 Kings 22 16 Dixit autem rex ad eum : Iterum atque iterum adjuro te, ut non loquaris mihi nisi quod verum est, in nomine Domini.
1 Kings 22 17 Et ille ait : Vidi cunctum Israël dispersum in montibus, quasi oves non habentes pastorem. Et ait Dominus : Non habent isti dominum : revertatur unusquisque in domum suam in pace.
1 Kings 22 18 (Dixit ergo rex Israël ad Josaphat : Numquid non dixi tibi, quia non prophetat mihi bonum, sed semper malum ?)
1 Kings 22 19 Ille vero addens, ait : Propterea audi sermonem Domini : Vidi Dominum sedentem super solium suum, et omnem exercitum cæli assistentem ei a dextris et a sinistris :
1 Kings 22 20 et ait Dominus : Quis decipiet Achab regem Israël, ut ascendat, et cadat in Ramoth Galaad ? Et dixit unus verba hujuscemodi, et alius aliter.
1 Kings 22 21 Egressus est autem spiritus, et stetit coram Domino, et ait : Ego decipiam illum. Cui locutus est Dominus : In quo ?
1 Kings 22 22 Et ille ait : Egrediar, et ero spiritus mendax in ore omnium prophetarum ejus. Et dixit Dominus : Decipies, et prævalebis : egredere, et fac ita.
1 Kings 22 23 Nunc igitur ecce dedit Dominus spiritum mendacii in ore omnium prophetarum tuorum, qui hic sunt, et Dominus locutus est contra te malum.
1 Kings 22 24 Accessit autem Sedecias filius Chanaana, et percussit Michæam in maxillam, et dixit : Mene ergo dimisit spiritus Domini, et locutus est tibi ?
1 Kings 22 25 Et ait Michæas : Visurus es in die illa, quando ingredieris cubiculum, intra cubiculum ut abscondaris.
1 Kings 22 26 Et ait rex Israël : Tollite Michæam, et maneat apud Amon principem civitatis, et apud Joas filium Amelech,
1 Kings 22 27 et dicite eis : Hæc dicit rex : Mittite virum istum in carcerem, et sustentate eum pane tribulationis, et aqua angustiæ, donec revertar in pace.
1 Kings 22 28 Dixitque Michæas : Si reversus fueris in pace, non est locutus in me Dominus. Et ait : Audite populi omnes.
1 Kings 22 29 Ascendit itaque rex Israël, et Josaphat rex Juda in Ramoth Galaad.
1 Kings 22 30 Dixit itaque rex Israël ad Josaphat : Sume arma, et ingredere prælium, et induere vestibus tuis. Porro rex Israël mutavit habitum suum, et ingressus est bellum.
1 Kings 22 31 Rex autem Syriæ præceperat principibus curruum triginta duobus, dicens : Non pugnabitis contra minorem, et majorem quempiam, nisi contra regem Israël solum.
1 Kings 22 32 Cum ergo vidissent principes curruum Josaphat, suspicati sunt quod ipse esset rex Israël, et impetu facto pugnabant contra eum : et exclamavit Josaphat.
1 Kings 22 33 Intellexeruntque principes curruum quod non esset rex Israël, et cessaverunt ab eo.
1 Kings 22 34 Vir autem quidam tetendit arcum, in incertum sagittam dirigens, et casu percussit regem Israël inter pulmonem et stomachum. At ille dixit aurigæ suo : Verte manum tuam, et ejice me de exercitu, quia graviter vulneratus sum.
1 Kings 22 35 Commissum est ergo prælium in die illa, et rex Israël stabat in curru suo contra Syros, et mortuus est vespere : fluebat autem sanguis plagæ in sinum currus,
1 Kings 22 36 et præco insonuit in universo exercitu antequam sol occumberet, dicens : Unusquisque revertatur in civitatem, et in terram suam.
1 Kings 22 37 Mortuus est autem rex, et perlatus est in Samariam : sepelieruntque regem in Samaria,
1 Kings 22 38 et laverunt currum ejus in piscina Samariæ, et linxerunt canes sanguinem ejus, et habenas laverunt, juxta verbum Domini quod locutus fuerat.
1 Kings 22 39 Reliqua autem sermonum Achab, et universa quæ fecit, et domus eburnea quam ædificavit, cunctarumque urbium quas exstruxit, nonne hæc scripta sunt in libro sermonum dierum regum Israël ?
1 Kings 22 40 Dormivit ergo Achab cum patribus suis, et regnavit Ochozias filius ejus pro eo.
1 Kings 22 41 Josaphat vero filius Asa regnare cœperat super Judam anno quarto Achab regis Israël.
1 Kings 22 42 Triginta quinque annorum erat cum regnare cœpisset, et viginti quinque annis regnavit in Jerusalem : nomen matris ejus Azuba filia Salai.
1 Kings 22 43 Et ambulavit in omni via Asa patris sui, et non declinavit ex ea : fecitque quod rectum erat in conspectu Domini.
1 Kings 22 44 Verumtamen excelsa non abstulit : adhuc enim populus sacrificabat, et adolebat incensum in excelsis.
1 Kings 22 45 Pacemque habuit Josaphat cum rege Israël.
1 Kings 22 46 Reliqua autem verborum Josaphat, et opera ejus quæ gessit, et prælia, nonne hæc scripta sunt in libro verborum dierum regum Juda ?
1 Kings 22 47 Sed et reliquias effeminatorum, qui remanserant in diebus Asa patris ejus, abstulit de terra.
1 Kings 22 48 Nec erat tunc rex constitutus in Edom.
1 Kings 22 49 Rex vero Josaphat fecerat classes in mari, quæ navigarent in Ophir propter aurum : et ire non potuerunt, quia confractæ sunt in Asiongaber.
1 Kings 22 50 Tunc ait Ochozias filius Achab ad Josaphat : Vadant servi mei cum servis tuis in navibus. Et noluit Josaphat.
1 Kings 22 51 Dormivitque Josaphat cum patribus suis, et sepultus est cum eis in civitate David patris sui : regnavitque Joram filius ejus pro eo.
1 Kings 22 52 Ochozias autem filius Achab regnare cœperat super Israël in Samaria, anno septimo Josaphat regis Juda, regnavitque super Israël duobus annis.
1 Kings 22 53 Et fecit malum in conspectu Domini, et ambulavit in via patris sui et matris suæ, et in via Jeroboam filii Nabat, qui peccare fecit Israël.
1 Kings 22 54 Servivit quoque Baal, et adoravit eum, et irritavit Dominum Deum Israël, juxta omnia quæ fecerat pater ejus.
2 Kings 1 1 Prævaricatus est autem Moab in Israël, postquam mortuus est Achab.
2 Kings 1 2 Ceciditque Ochozias per cancellos cœnaculi sui, quod habebat in Samaria, et ægrotavit : misitque nuntios, dicens ad eos : Ite, consulite Beelzebub deum Accaron, utrum vivere queam de infirmitate mea hac.
2 Kings 1 3 Angelus autem Domini locutus est ad Eliam Thesbiten, dicens : Surge, et ascende in occursum nuntiorum regis Samariæ, et dices ad eos : Numquid non est Deus in Israël, ut eatis ad consulendum Beelzebub deum Accaron ?
2 Kings 1 4 Quam ob rem hæc dicit Dominus : De lectulo, super quem ascendisti, non descendes, sed morte morieris. Et abiit Elias.
2 Kings 1 5 Reversique sunt nuntii ad Ochoziam. Qui dixit eis : Quare reversi estis ?
2 Kings 1 6 At illi responderunt ei : Vir occurrit nobis, et dixit ad nos : Ite, et revertimini ad regem, qui misit vos, et dicetis ei : Hæc dicit Dominus : Numquid, quia non erat Deus in Israël, mittis ut consulatur Beelzebub deus Accaron ? Idcirco de lectulo, super quem ascendisti, non descendes, sed morte morieris.
2 Kings 1 7 Qui dixit eis : Cujus figuræ et habitus est vir ille, qui occurrit vobis, et locutus est verba hæc ?
2 Kings 1 8 At illi dixerunt : Vir pilosus, et zona pellicea accinctus renibus. Qui ait : Elias Thesbites est.
2 Kings 1 9 Misitque ad eum quinquagenarium principem, et quinquaginta qui erant sub eo. Qui ascendit ad eum : sedentique in vertice montis, ait : Homo Dei, rex præcepit ut descendas.
2 Kings 1 10 Respondensque Elias, dixit quinquagenario : Si homo Dei sum, descendat ignis de cælo, et devoret te, et quinquaginta tuos. Descendit itaque ignis de cælo, et devoravit eum, et quinquaginta qui erant cum eo.
2 Kings 1 11 Rursumque misit ad eum principem quinquagenarium alterum, et quinquaginta cum eo. Qui locutus est illi : Homo Dei, hæc dicit rex : Festina, descende.
2 Kings 1 12 Respondens Elias, ait : Si homo Dei ego sum, descendat ignis de cælo, et devoret te, et quinquaginta tuos. Descendit ergo ignis de cælo, et devoravit illum, et quinquaginta ejus.
2 Kings 1 13 Iterum misit principem quinquagenarium tertium, et quinquaginta qui erant cum eo. Qui cum venisset, curvavit genua contra Eliam, et precatus est eum, et ait : Homo Dei, noli despicere animam meam, et animas servorum tuorum qui mecum sunt.
2 Kings 1 14 Ecce descendit ignis de cælo, et devoravit duos principes quinquagenarios primos, et quinquagenos qui cum eis erant : sed nunc obsecro ut miserearis animæ meæ.
2 Kings 1 15 Locutus est autem angelus Domini ad Eliam, dicens : Descende cum eo, ne timeas. Surrexit igitur, et descendit cum eo ad regem,
2 Kings 1 16 et locutus est ei : Hæc dicit Dominus : Quia misisti nuntios ad consulendum Beelzebub deum Accaron, quasi non esset Deus in Israël, a quo posses interrogare sermonem, ideo de lectulo super quem ascendisti, non descendes, sed morte morieris.
2 Kings 1 17 Mortuus est ergo juxta sermonem Domini, quem locutus est Elias, et regnavit Joram frater ejus pro eo, anno secundo Joram filii Josaphat regis Judæ : non enim habebat filium.
2 Kings 1 18 Reliqua autem verborum Ochoziæ, quæ operatus est, nonne hæc scripta sunt in libro sermonum dierum regum Israël ?
2 Kings 2 1 Factum est autem cum levare vellet Dominus Eliam per turbinem in cælum, ibant Elias et Eliseus de Galgalis.
2 Kings 2 2 Dixitque Elias ad Eliseum : Sede hic, quia Dominus misit me usque in Bethel. Cui ait Eliseus : Vivit Dominus, et vivit anima tua, quia non derelinquam te. Cumque descendissent Bethel,
2 Kings 2 3 egressi sunt filii prophetarum, qui erant in Bethel, ad Eliseum, et dixerunt ei : Numquid nosti, quia hodie Dominus tollet dominum tuum a te ? Qui respondit : Et ego novi : silete.
2 Kings 2 4 Dixit autem Elias ad Eliseum : Sede hic, quia Dominus misit me in Jericho. Et ille ait : Vivit Dominus, et vivit anima tua, quia non derelinquam te. Cumque venissent Jericho,
2 Kings 2 5 accesserunt filii prophetarum, qui erant in Jericho, ad Eliseum, et dixerunt ei : Numquid nosti quia Dominus hodie tollet dominum tuum a te ? Et ait : Ego novi : silete.
2 Kings 2 6 Dixit autem ei Elias : Sede hic, quia Dominus misit me usque ad Jordanem. Qui ait : Vivit Dominus, et vivit anima tua, quia non derelinquam te. Ierunt igitur ambo pariter,
2 Kings 2 7 et quinquaginta viri de filiis prophetarum secuti sunt eos, qui et steterunt econtra, longe : illi autem ambo stabant super Jordanem.
2 Kings 2 8 Tulitque Elias pallium suum, et involvit illud, et percussit aquas, quæ divisæ sunt in utramque partem, et transierunt ambo per siccum.
2 Kings 2 9 Cumque transissent, Elias dixit ad Eliseum : Postula quod vis ut faciam tibi, antequam tollar a te. Dixitque Eliseus : Obsecro ut fiat in me duplex spiritus tuus.
2 Kings 2 10 Qui respondit : Rem difficilem postulasti : attamen si videris me, quando tollar a te, erit tibi quod petisti : si autem non videris, non erit.
2 Kings 2 11 Cumque pergerent, et incedentes sermocinarentur, ecce currus igneus, et equi ignei diviserunt utrumque : et ascendit Elias per turbinem in cælum.
2 Kings 2 12 Eliseus autem videbat, et clamabat : Pater mi, pater mi, currus Israël, et auriga ejus. Et non vidit eum amplius : apprehenditque vestimenta sua, et scidit illa in duas partes.
2 Kings 2 13 Et levavit pallium Eliæ, quod ceciderat ei : reversusque stetit super ripam Jordanis,
2 Kings 2 14 et pallio Eliæ, quod ceciderat ei, percussit aquas, et non sunt divisæ : et dixit : Ubi est Deus Eliæ etiam nunc ? Percussitque aquas, et divisæ sunt huc atque illuc, et transiit Eliseus.
2 Kings 2 15 Videntes autem filii prophetarum, qui erant in Jericho econtra, dixerunt : Requievit spiritus Eliæ super Eliseum. Et venientes in occursum ejus, adoraverunt eum proni in terram,
2 Kings 2 16 dixeruntque illi : Ecce, cum servis tuis sunt quinquaginta viri fortes, qui possunt ire, et quærere dominum tuum, ne forte tulerit eum spiritus Domini, et projecerit eum in unum montium, aut in unam vallium. Qui ait : Nolite mittere.
2 Kings 2 17 Coëgeruntque eum, donec acquiesceret, et diceret : Mittite. Et miserunt quinquaginta viros : qui cum quæsissent tribus diebus, non invenerunt.
2 Kings 2 18 Et reversi sunt ad eum : at ille habitabat in Jericho, et dixit eis : Numquid non dixi vobis : Nolite mittere ?
2 Kings 2 19 Dixerunt quoque viri civitatis ad Eliseum : Ecce habitatio civitatis hujus optima est, sicut tu ipse domine perspicis : sed aquæ pessimæ sunt, et terra sterilis.
2 Kings 2 20 At ille ait : Afferte mihi vas novum, et mittite in illud sal. Quod cum attulissent,
2 Kings 2 21 egressus ad fontem aquarum misit in illum sal, et ait : Hæc dicit Dominus : Sanavi aquas has, et non erit ultra in eis mors, neque sterilitas.
2 Kings 2 22 Sanatæ sunt ergo aquæ usque in diem hanc, juxta verbum Elisei, quod locutus est.
2 Kings 2 23 Ascendit autem inde in Bethel : cumque ascenderet per viam, pueri parvi egressi sunt de civitate, et illudebant ei, dicentes : Ascende calve, ascende calve.
2 Kings 2 24 Qui cum respexisset, vidit eos, et maledixit eis in nomine Domini : egressique sunt duo ursi de saltu, et laceraverunt ex eis quadraginta duos pueros.
2 Kings 2 25 Abiit autem inde in montem Carmeli, et inde reversus est in Samariam.
2 Kings 3 1 Joram vero filius Achab regnavit super Israël in Samaria anno decimo octavo Josaphat regis Judæ. Regnavitque duodecim annis.
2 Kings 3 2 Et fecit malum coram Domino, sed non sicut pater suus et mater : tulit enim statuas Baal, quas fecerat pater ejus.
2 Kings 3 3 Verumtamen in peccatis Jeroboam filii Nabat, qui peccare fecit Israël, adhæsit, nec recessit ab eis.
2 Kings 3 4 Porro Mesa rex Moab nutriebat pecora multa, et solvebat regi Israël centum millia agnorum, et centum millia arietum cum velleribus suis.
2 Kings 3 5 Cumque mortuus fuisset Achab, prævaricatus est fœdus, quod habebat cum rege Israël.
2 Kings 3 6 Egressus est igitur rex Joram in die illa de Samaria, et recensuit universum Israël.
2 Kings 3 7 Misitque ad Josaphat regem Juda, dicens : Rex Moab recessit a me, veni mecum contra eum ad prælium. Qui respondit : Ascendam : qui meus est, tuus est : populus meus, populus tuus : et equi mei, equi tui.
2 Kings 3 8 Dixitque : Per quam viam ascendemus ? At ille respondit : Per desertum Idumææ.
2 Kings 3 9 Perrexerunt igitur rex Israël, et rex Juda, et rex Edom, et circuierunt per viam septem dierum, nec erat aqua exercitui, et jumentis quæ sequebantur eos.
2 Kings 3 10 Dixitque rex Israël : Heu heu heu, congregavit nos Dominus tres reges, ut traderet in manus Moab.
2 Kings 3 11 Et ait Josaphat : Estne hic propheta Domini, ut deprecemur Dominum per eum ? Et respondit unus de servis regis Israël : Est hic Eliseus filius Saphat, qui fundebat aquam super manus Eliæ.
2 Kings 3 12 Et ait Josaphat : Est apud eum sermo Domini. Descenditque ad eum rex Israël, et Josaphat rex Juda, et rex Edom.
2 Kings 3 13 Dixit autem Eliseus ad regem Israël : Quid mihi et tibi est ? Vade ad prophetas patris tui, et matris tuæ. Et ait illi rex Israël : Quare congregavit Dominus tres reges hos, ut traderet eos in manus Moab ?
2 Kings 3 14 Dixitque ad eum Eliseus : Vivit Dominus exercituum, in cujus conspectu sto, quod si non vultum Josaphat regis Judæ erubescerem, non attendissem quidem te, nec respexissem.
2 Kings 3 15 Nunc autem adducite mihi psaltem. Cumque caneret psaltes, facta est super eum manus Domini, et ait :
2 Kings 3 16 Hæc dicit Dominus : Facite alveum torrentis hujus fossas et fossas.
2 Kings 3 17 Hæc enim dicit Dominus : Non videbitis ventum, neque pluviam : et alveus iste replebitur aquis, et bibetis vos, et familiæ vestræ, et jumenta vestra.
2 Kings 3 18 Parumque est hoc in conspectu Domini : insuper tradet etiam Moab in manus vestras.
2 Kings 3 19 Et percutietis omnem civitatem munitam, et omnem urbem electam, et universum lignum fructiferum succidetis, cunctosque fontes aquarum obturabitis, et omnem agrum egregium operietis lapidibus.
2 Kings 3 20 Factum est igitur mane, quando sacrificium offerri solet, et ecce, aquæ veniebant per viam Edom, et repleta est terra aquis.
2 Kings 3 21 Universi autem Moabitæ audientes quod ascendissent reges ut pugnarent adversum eos, convocaverunt omnes qui accincti erant balteo desuper, et steterunt in terminis.
2 Kings 3 22 Primoque mane surgentes, et orto jam sole ex adverso aquarum, viderunt Moabitæ econtra aquas rubras quasi sanguinem,
2 Kings 3 23 dixeruntque : Sanguis gladii est : pugnaverunt reges contra se, et cæsi sunt mutuo : nunc perge ad prædam Moab.
2 Kings 3 24 Perrexeruntque in castra Israël : porro consurgens Israël, percussit Moab : at illi fugerunt coram eis. Venerunt igitur qui vicerant, et percusserunt Moab,
2 Kings 3 25 et civitates destruxerunt : et omnem agrum optimum, mittentes singuli lapides, repleverunt : et universos fontes aquarum obturaverunt : et omnia ligna fructifera succiderunt, ita ut muri tantum fictiles remanerent : et circumdata est civitas a fundibulariis, et magna ex parte percussa.
2 Kings 3 26 Quod cum vidisset rex Moab, prævaluisse scilicet hostes, tulit secum septingentos viros educentes gladium, ut irrumperent ad regem Edom : et non potuerunt.
2 Kings 3 27 Arripiensque filium suum primogenitum, qui regnaturus erat pro eo, obtulit holocaustum super murum : et facta est indignatio magna in Israël, statimque recesserunt ab eo, et reversi sunt in terram suam.
2 Kings 4 1 Mulier autem quædam de uxoribus prophetarum clamabat ad Eliseum, dicens : Servus tuus vir meus mortuus est, et tu nosti quia servus tuus fuit timens Dominum : et ecce creditor venit ut tollat duos filios meos ad serviendum sibi.
2 Kings 4 2 Cui dixit Eliseus : Quid vis ut faciam tibi ? Dic mihi, quid habes in domo tua ? At illa respondit : Non habeo ancilla tua quidquam in domo mea nisi parum olei, quo ungar.
2 Kings 4 3 Cui ait : Vade, pete mutuo ab omnibus vicinis tuis vasa vacua non pauca :
2 Kings 4 4 et ingredere, et claude ostium tuum, cum intrinsecus fueris tu, et filii tui : et mitte inde in omnia vasa hæc : et cum plena fuerint, tolles.
2 Kings 4 5 Ivit itaque mulier, et clausit ostium super se, et super filios suos : illi offerebant vasa, et illa infundebat.
2 Kings 4 6 Cumque plena fuissent vasa, dixit ad filium suum : Affer mihi adhuc vas. Et ille respondit : Non habeo. Stetitque oleum.
2 Kings 4 7 Venit autem illa, et indicavit homini Dei. Et ille : Vade, inquit, vende oleum, et redde creditori tuo : tu autem, et filii tui vivite de reliquo.
2 Kings 4 8 Facta est autem quædam dies, et transibat Eliseus per Sunam : erat autem ibi mulier magna, quæ tenuit eum ut comederet panem : cumque frequenter inde transiret, divertebat ad eam ut comederet panem.
2 Kings 4 9 Quæ dixit ad virum suum : Animadverto quod vir Dei sanctus est iste, qui transit per nos frequenter.
2 Kings 4 10 Faciamus ergo ei cœnaculum parvum, et ponamus ei in eo lectulum, et mensam, et sellam, et candelabrum, ut cum venerit ad nos, maneat ibi.
2 Kings 4 11 Facta est ergo dies quædam, et veniens divertit in cœnaculum, et requievit ibi.
2 Kings 4 12 Dixitque ad Giezi puerum suum : Voca Sunamitidem istam. Qui cum vocasset eam, et illa stetisset coram eo,
2 Kings 4 13 dixit ad puerum suum : Loquere ad eam : Ecce, sedule in omnibus ministrasti nobis, quid vis ut faciam tibi ? Numquid habes negotium, et vis ut loquar regi, sive principi militiæ ? Quæ respondit : In medio populi mei habito.
2 Kings 4 14 Et ait : Quid ergo vult ut faciam ei ? Dixitque Giezi : Ne quæras : filium enim non habet, et vir ejus senex est.
2 Kings 4 15 Præcepit itaque ut vocaret eam : quæ cum vocata fuisset, et stetisset ante ostium,
2 Kings 4 16 dixit ad eam : In tempore isto, et in hac eadem hora, si vita comes fuerit, habebis in utero filium. At illa respondit : Noli quæso, domine mi, vir Dei, noli mentiri ancillæ tuæ.
2 Kings 4 17 Et concepit mulier, et peperit filium in tempore, et in hora eadem, qua dixerat Eliseus.
2 Kings 4 18 Crevit autem puer. Et cum esset quædam dies, et egressus isset ad patrem suum, ad messores,
2 Kings 4 19 ait patri suo : Caput meum doleo, caput meum doleo. At ille dixit puero : Tolle, et duc eum ad matrem suam.
2 Kings 4 20 Qui cum tulisset, et duxisset eum ad matrem suam, posuit eum illa super genua sua usque ad meridiem, et mortuus est.
2 Kings 4 21 Ascendit autem, et collocavit eum super lectulum hominis Dei, et clausit ostium : et egressa,
2 Kings 4 22 vocavit virum suum, et ait : Mitte mecum, obsecro, unum de pueris, et asinam, ut excurram usque ad hominem Dei, et revertar.
2 Kings 4 23 Qui ait illi : Quam ob causam vadis ad eum ? hodie non sunt calendæ, neque sabbatum. Quæ respondit : Vadam.
2 Kings 4 24 Stravitque asinam, et præcepit puero : Mina, et propera, ne mihi moram facias in eundo : et hoc age quod præcipio tibi.
2 Kings 4 25 Profecta est igitur, et venit ad virum Dei in montem Carmeli : cumque vidisset eam vir Dei econtra, ait ad Giezi puerum suum : Ecce Sunamitis illa.
2 Kings 4 26 Vade ergo in occursum ejus, et dic ei : Recte ne agitur circa te, et circa virum tuum, et circa filium tuum ? Quæ respondit : Recte.
2 Kings 4 27 Cumque venisset ad virum Dei in montem, apprehendit pedes ejus : et accessit Giezi ut amoveret eam. Et ait homo Dei : Dimitte illam : anima enim ejus in amaritudine est, et Dominus celavit a me, et non indicavit mihi.
2 Kings 4 28 Quæ dixit illi : Numquid petivi filium a domino meo ? numquid non dixi tibi : Ne illudas me ?
2 Kings 4 29 Et ille ait ad Giezi : Accinge lumbos tuos, et tolle baculum meum in manu tua, et vade. Si occurrerit tibi homo, non salutes eum : et si salutaverit te quispiam, non respondeas illi : et pones baculum meum super faciem pueri.
2 Kings 4 30 Porro mater pueri ait : Vivit Dominus, et vivit anima tua, non dimittam te. Surrexit ergo, et secutus est eam.
2 Kings 4 31 Giezi autem præcesserat ante eos, et posuerat baculum super faciem pueri, et non erat vox, neque sensus : reversusque est in occursum ejus, et nuntiavit ei, dicens : Non surrexit puer.
2 Kings 4 32 Ingressus est ergo Eliseus domum, et ecce puer mortuus jacebat in lectulo ejus :
2 Kings 4 33 ingressusque clausit ostium super se, et super puerum, et oravit ad Dominum.
2 Kings 4 34 Et ascendit, et incubuit super puerum : posuitque os suum super os ejus, et oculos suos super oculos ejus, et manus suas super manus ejus : et incurvavit se super eum, et calefacta est caro pueri.
2 Kings 4 35 At ille reversus, deambulavit in domo, semel huc atque illuc : et ascendit, et incubuit super eum : et oscitavit puer septies, aperuitque oculos.
2 Kings 4 36 At ille vocavit Giezi, et dixit ei : Voca Sunamitidem hanc. Quæ vocata, ingressa est ad eum. Qui ait : Tolle filium tuum.
2 Kings 4 37 Venit illa, et corruit ad pedes ejus, et adoravit super terram : tulitque filium suum, et egressa est.
2 Kings 4 38 Et Eliseus reversus est in Galgala. Erat autem fames in terra, et filii prophetarum habitabant coram eo. Dixitque uni de pueris suis : Pone ollam grandem, et coque pulmentum filiis prophetarum.
2 Kings 4 39 Et egressus est unus in agrum ut colligeret herbas agrestes : invenitque quasi vitem silvestrem, et collegit ex ea colocynthidas agri, et implevit pallium suum, et reversus concidit in ollam pulmenti : nesciebat enim quid esset.
2 Kings 4 40 Infuderunt ergo sociis, ut comederent : cumque gustassent de coctione, clamaverunt, dicentes : Mors in olla, vir Dei. Et non potuerunt comedere.
2 Kings 4 41 At ille : Afferte, inquit, farinam. Cumque tulissent, misit in ollam, et ait : Infunde turbæ, ut comedant. Et non fuit amplius quidquam amaritudinis in olla.
2 Kings 4 42 Vir autem quidam venit de Baalsalisa deferens viro Dei panes primitiarum, viginti panes hordeaceos, et frumentum novum in pera sua. At ille dixit : Da populo, ut comedat.
2 Kings 4 43 Responditque ei minister ejus : Quantum est hoc, ut apponam centum viris ? Rursum ille ait : Da populo, ut comedat : hæc enim dicit Dominus : Comedent, et supererit.
2 Kings 4 44 Posuit itaque coram eis : qui comederunt, et superfuit juxta verbum Domini.
2 Kings 5 1 Naaman princeps militiæ regis Syriæ, erat vir magnus apud dominum suum, et honoratus : per illum enim dedit Dominus salutem Syriæ : erat autem vir fortis et dives, sed leprosus.
2 Kings 5 2 Porro de Syria egressi fuerant latrunculi, et captivam duxerant de terra Israël puellam parvulam, quæ erat in obsequio uxoris Naaman,
2 Kings 5 3 quæ ait ad dominam suam : Utinam fuisset dominus meus ad prophetam, qui est in Samaria : profecto curasset eum a lepra, quam habet.
2 Kings 5 4 Ingressus est itaque Naaman ad dominum suum, et nuntiavit ei, dicens : Sic et sic locuta est puella de terra Israël.
2 Kings 5 5 Dixitque ei rex Syriæ : Vade, et mittam litteras ad regem Israël. Qui cum profectus esset, et tulisset secum decem talenta argenti, et sex millia aureos, et decem mutatoria vestimentorum,
2 Kings 5 6 detulit litteras ad regem Israël, in hæc verba : Cum acceperis epistolam hanc, scito quod miserim ad te Naaman servum meum, ut cures eum a lepra sua.
2 Kings 5 7 Cumque legisset rex Israël litteras, scidit vestimenta sua, et ait : Numquid Deus ego sum, ut occidere possim et vivificare, quia iste misit ad me, ut curem hominem a lepra sua ? Animadvertite, et videte quod occasiones quærat adversum me.
2 Kings 5 8 Quod cum audisset Eliseus vir Dei, scidisse videlicet regem Israël vestimenta sua, misit ad eum, dicens : Quare scidisti vestimenta tua ? veniat ad me, et sciat esse prophetam in Israël.
2 Kings 5 9 Venit ergo Naaman cum equis, et curribus, et stetit ad ostium domus Elisei :
2 Kings 5 10 misitque ad eum Eliseus nuntium, dicens : Vade, et lavare septies in Jordane, et recipiet sanitatem caro tua, atque mundaberis.
2 Kings 5 11 Iratus Naaman recedebat, dicens : Putabam quod egrederetur ad me, et stans invocaret nomen Domini Dei sui, et tangeret manu sua locum lepræ, et curaret me.
2 Kings 5 12 Numquid non meliores sunt Abana, et Pharphar, fluvii Damasci, omnibus aquis Israël, ut laver in eis, et munder ? Cum ergo vertisset se, et abiret indignans,
2 Kings 5 13 accesserunt ad eum servi sui, et locuti sunt ei : Pater, etsi rem grandem dixisset tibi propheta, certe facere debueras : quanto magis quia nunc dixit tibi : Lavare, et mundaberis ?
2 Kings 5 14 Descendit, et lavit in Jordane septies jxta sermonem viri Dei, et restituta est caro ejus, sicut caro pueri parvuli, et mundatus est.
2 Kings 5 15 Reversusque ad virum Dei cum universo comitatu suo, venit, et stetit coram eo, et ait : Vere scio quod non sit alius Deus in universa terra, nisi tantum in Israël. Obsecro itaque ut accipias benedictionem a servo tuo.
2 Kings 5 16 At ille respondit : Vivit Dominus, ante quem sto, quia non accipiam. Cumque vim faceret, penitus non acquievit.
2 Kings 5 17 Dixitque Naaman : Ut vis : sed, obsecro, concede mihi servo tuo ut tollam onus duorum burdonum de terra : non enim faciet ultra servus tuus holocaustum, aut victimam diis alienis, nisi Domino.
2 Kings 5 18 Hoc autem solum est, de quo depreceris Dominum pro servo tuo, quando ingredietur dominus meus templum Remmon, ut adoret : et illo innitente super manum meam, si adoravero in templo Remmon, adorante eo in eodem loco, ut ignoscat mihi Dominus servo tuo pro hac re.
2 Kings 5 19 Qui dixit ei : Vade in pace. Abiit ergo ab eo electo terræ tempore.
2 Kings 5 20 Dixitque Giezi puer viri Dei : Pepercit dominus meus Naaman Syro isti, ut non acciperet ab eo quæ attulit : vivit Dominus, quia curram post eum, et accipiam ab eo aliquid.
2 Kings 5 21 Et secutus est Giezi post tergum Naaman : quem cum vidisset ille currentem ad se, desiliit de curru in occursum ejus, et ait : Rectene sunt omnia ?
2 Kings 5 22 Et ille ait : Recte. Dominus meus misit me ad te dicens : Modo venerunt ad me duo adolescentes de monte Ephraim, ex filiis prophetarum : da eis talentum argenti, et vestes mutatorias duplices.
2 Kings 5 23 Dixitque Naaman : Melius est ut accipias duo talenta. Et coëgit eum, ligavitque duo talenta argenti in duobus saccis, et duplicia vestimenta, et imposuit duobus pueris suis, qui et portaverunt coram eo.
2 Kings 5 24 Cumque venisset jam vesperi, tulit de manu eorum, et reposuit in domo, dimisitque viros, et abierunt.
2 Kings 5 25 Ipse autem ingressus, stetit coram domino suo. Et dixit Eliseus : Unde venis Giezi ? Qui respondit : Non ivit servus tuus quoquam.
2 Kings 5 26 At ille ait : Nonne cor meum in præsenti erat, quando reversus est homo de curru suo in occursum tui ? Nunc igitur accepisti argentum, et accepisti vestes ut emas oliveta, et vineas, et oves, et boves, et servos, et ancillas.
2 Kings 5 27 Sed et lepra Naaman adhærebit tibi, et semini tuo, usque in sempiternum. Et egressus est ab eo leprosus quasi nix.
2 Kings 6 1 Dixerunt autem filii prophetarum ad Eliseum : Ecce locus, in quo habitamus coram te, angustus est nobis.
2 Kings 6 2 Eamus usque ad Jordanem, et tollant singuli de silva materias singulas, ut ædificemus nobis ibi locum ad habitandum. Qui dixit : Ite.
2 Kings 6 3 Et ait unus ex illis : Veni ergo et tu cum servis tuis. Respondit : Ego veniam.
2 Kings 6 4 Et abiit cum eis. Cumque venissent ad Jordanem, cædebant ligna.
2 Kings 6 5 Accidit autem, ut cum unus materiam succidisset, caderet ferrum securis in aquam : exclamavitque ille, et ait : Heu heu heu domine mi, et hoc ipsum mutuo acceperam.
2 Kings 6 6 Dixit autem homo Dei : Ubi cecidit ? At ille monstravit ei locum. Præcidit ergo lignum, et misit illuc : natavitque ferrum,
2 Kings 6 7 et ait : Tolle. Qui extendit manum, et tulit illud.
2 Kings 6 8 Rex autem Syriæ pugnabat contra Israël, consiliumque iniit cum servis suis, dicens : In loco illo et illo ponamus insidias.
2 Kings 6 9 Misit itaque vir Dei ad regem Israël, dicens : Cave ne transeas in locum illum : quia ibi Syri in insidiis sunt.
2 Kings 6 10 Misit itaque rex Israël ad locum quem dixerat ei vir Dei, et præoccupavit eum, et observavit se ibi non semel neque bis.
2 Kings 6 11 Conturbatumque est cor regis Syriæ pro hac re : et convocatis servis suis, ait : Quare non indicatis mihi quis proditor mei sit apud regem Israël ?
2 Kings 6 12 Dixitque unus servorum ejus : Nequaquam, domine mi rex, sed Eliseus propheta, qui est in Israël, indicat regi Israël omnia verba quæcumque locutus fueris in conclavi tuo.
2 Kings 6 13 Dixitque eis : Ite, et videte ubi sit : ut mittam, et capiam eum. Annuntiaveruntque ei, dicentes : Ecce in Dothan.
2 Kings 6 14 Misit ergo illuc equos et currus, et robur exercitus : qui cum venissent nocte, circumdederunt civitatem.
2 Kings 6 15 Consurgens autem diluculo minister viri Dei, egressus, vidit exercitum in circuitu civitatis, et equos et currus : nuntiavitque ei, dicens : Heu heu heu, domine mi, quid faciemus ?
2 Kings 6 16 At ille respondit : Noli timere : plures enim nobiscum sunt, quam cum illis.
2 Kings 6 17 Cumque orasset Eliseus, ait : Domine, aperi oculos hujus, ut videat. Et aperuit Dominus oculos pueri, et vidit : et ecce mons plenus equorum, et curruum igneorum, in circuitu Elisei.
2 Kings 6 18 Hostes vero descenderunt ad eum : porro Eliseus oravit ad Dominum, dicens : Percute, obsecro, gentem hanc cæcitate. Percussitque eos Dominus, ne viderent, juxta verbum Elisei.
2 Kings 6 19 Dixit autem ad eos Eliseus : Non est hæc via, neque ista est civitas : sequimini me, et ostendam vobis virum quem quæritis. Duxit ergo eos in Samariam :
2 Kings 6 20 cumque ingressi fuissent in Samariam, dixit Eliseus : Domine, aperi oculos istorum, ut videant. Aperuitque Dominus oculos eorum, et viderunt se esse in medio Samariæ.
2 Kings 6 21 Dixitque rex Israël ad Eliseum, cum vidisset eos : Numquid percutiam eos, pater mi ?
2 Kings 6 22 At ille ait : Non percuties : neque enim cepisti eos gladio, et arcu tuo, ut percutias : sed pone panem et aquam coram eis, ut comedant, et bibant, et vadant ad dominum suum.
2 Kings 6 23 Appositaque est eis ciborum magna præparatio, et comederunt, et biberunt, et dimisit eos, abieruntque ad dominum suum, et ultra non venerunt latrones Syriæ in terram Israël.
2 Kings 6 24 Factum est autem post hæc, congregavit Benadad rex Syriæ universum exercitum suum, et ascendit, et obsidebat Samariam.
2 Kings 6 25 Factaque est fames magna in Samaria : et tamdiu obsessa est, donec venundaretur caput asini octoginta argenteis, et quarta pars cabi stercoris columbarum quinque argenteis.
2 Kings 6 26 Cumque rex Israël transiret per murum, mulier quædam exclamavit ad eum, dicens : Salva me, domine mi rex.
2 Kings 6 27 Qui ait : Non te salvat Dominus : unde te possum salvare ? de area, vel de torculari ? Dixitque ad eam rex : Quid tibi vis ? Quæ respondit :
2 Kings 6 28 Mulier ista dixit mihi : Da filium tuum, ut comedamus eum hodie, et filium meum comedemus cras.
2 Kings 6 29 Coximus ergo filium meum, et comedimus. Dixique ei die altera : Da filium tuum, ut comedamus eum. Quæ abscondit filium suum.
2 Kings 6 30 Quod cum audisset rex, scidit vestimenta sua, et transibat per murum. Viditque omnis populus cilicium, quo vestitus erat ad carnem intrinsecus.
2 Kings 6 31 Et ait rex : Hæc mihi faciat Deus, et hæc addat, si steterit caput Elisei filii Saphat super ipsum hodie.
2 Kings 6 32 Eliseus autem sedebat in domo sua, et senes sedebant cum eo. Præmisit itaque virum : et antequam veniret nuntius ille, dixit ad senes : Numquid scitis quod miserit filius homicidæ hic, ut præcidatur caput meum ? Videte ergo, cum venerit nuntius, claudite ostium, et non sinatis eum introire : ecce enim sonitus pedum domini ejus post eum est.
2 Kings 6 33 Adhuc illo loquente eis, apparuit nuntius, qui veniebat ad eum. Et ait : Ecce, tantum malum a Domino est : quid amplius expectabo a Domino ?
2 Kings 7 1 Dixit autem Eliseus : Audite verbum Domini : Hæc dicit Dominus : In tempore hoc cras modius similæ uno statere erit, et duo modii hordei statere uno, in porta Samariæ.
2 Kings 7 2 Respondens unus de ducibus, super cujus manum rex incumbebat, homini Dei, ait : Si Dominus fecerit etiam cataractas in cælo, numquid poterit esse quod loqueris ? Qui ait : Videbis oculis tuis, et inde non comedes.
2 Kings 7 3 Quatuor ergo viri erant leprosi juxta introitum portæ : qui dixerunt ad invicem : Quid hic esse volumus donec moriamur ?
2 Kings 7 4 Sive ingredi voluerimus civitatem, fame moriemur : sive manserimus hic, moriendum nobis est : venite ergo, et transfugiamus ad castra Syriæ : si pepercerint nobis, vivemus : si autem occidere voluerint, nihilominus moriemur.
2 Kings 7 5 Surrexerunt ergo vesperi, ut venirent ad castra Syriæ. Cumque venissent ad principium castrorum Syriæ, nullum ibidem repererunt.
2 Kings 7 6 Siquidem Dominus sonitum audiri fecerat in castris Syriæ, curruum, et equorum, et exercitus plurimi : dixeruntque ad invicem : Ecce mercede conduxit adversum nos rex Israël reges Hethæorum et Ægyptiorum, et venerunt super nos.
2 Kings 7 7 Surrexerunt ergo, et fugerunt in tenebris, et dereliquerunt tentoria sua, et equos et asinos, in castris, fugeruntque animas tantum suas salvare cupientes.
2 Kings 7 8 Igitur cum venissent leprosi illi ad principium castrorum, ingressi sunt unum tabernaculum, et comederunt et biberunt : tuleruntque inde argentum, et aurum, et vestes, et abierunt, et absconderunt : et rursum reversi sunt ad aliud tabernaculum, et inde similiter auferentes absconderunt.
2 Kings 7 9 Dixeruntque ad invicem : Non recte facimus : hæc enim dies boni nuntii est. Si tacuerimus et noluerimus nuntiare usque mane, sceleris arguemur : venite, eamus, et nuntiemus in aula regis.
2 Kings 7 10 Cumque venissent ad portam civitatis, narraverunt eis, dicentes : Ivimus ad castra Syriæ, et nullum ibidem reperimus hominem, nisi equos et asinos alligatos, et fixa tentoria.
2 Kings 7 11 Ierunt ergo portarii, et nuntiaverunt in palatio regis intrinsecus.
2 Kings 7 12 Qui surrexit nocte, et ait ad servos suos : Dico vobis quid fecerint nobis Syri : sciunt quia fame laboramus, et idcirco egressi sunt de castris, et latitant in agris, dicentes : Cum egressi fuerint de civitate, capiemus eos vivos, et tunc civitatem ingredi poterimus.
2 Kings 7 13 Respondit autem unus servorum ejus : Tollamus quinque equos, qui remanserunt in urbe (quia ipsi tantum sunt in universa multitudine Israël, alii enim consumpti sunt), et mittentes, explorare poterimus.
2 Kings 7 14 Adduxerunt ergo duos equos, misitque rex in castra Syrorum, dicens : Ite, et videte.
2 Kings 7 15 Qui abierunt post eos usque ad Jordanem : ecce autem omnis via plena erat vestibus et vasis, quæ projecerant Syri cum turbarentur : reversique nuntii indicaverunt regi.
2 Kings 7 16 Et egressus populus diripuit castra Syriæ : factusque est modius similæ statere uno, et duo modii hordei statere uno, juxta verbum Domini.
2 Kings 7 17 Porro rex ducem illum, in cujus manu incumbebat, constituit ad portam : quem conculcavit turba in introitu portæ, et mortuus est, juxta quod locutus fuerat vir Dei, quando descenderat rex ad eum.
2 Kings 7 18 Factumque est secundum sermonem viri Dei, quem dixerat regi, quando ait : Duo modii hordei statere uno erunt, et modius similæ statere uno, hoc eodem tempore cras in porta Samariæ :
2 Kings 7 19 quando responderat dux ille viro Dei, et dixerat : Etiamsi Dominus fecerit cataractas in cælo, numquid poterit fieri quod loqueris ? Et dixit ei : Videbis oculis tuis, et inde non comedes.
2 Kings 7 20 Evenit ergo ei sicut prædictum fuerat, et conculcavit eum populus in porta, et mortuus est.
2 Kings 8 1 Eliseus autem locutus est ad mulierem, cujus vivere fecerat filium, dicens : Surge, vade tu et domus tua, et peregrinare ubicumque repereris : vocavit enim Dominus famem, et veniet super terram septem annis.
2 Kings 8 2 Quæ surrexit, et fecit juxta verbum hominis Dei : et vadens cum domo sua, peregrinata est in terra Philisthiim diebus multis.
2 Kings 8 3 Cumque finiti essent anni septem, reversa est mulier de terra Philisthiim : et egressa est ut interpellaret regem pro domo sua, et pro agris suis.
2 Kings 8 4 Rex autem loquebatur cum Giezi puero viri Dei, dicens : Narra mihi omnia magnalia quæ fecit Eliseus.
2 Kings 8 5 Cumque ille narraret regi quomodo mortuum suscitasset, apparuit mulier, cujus vivificaverat filium, clamans ad regem pro domo sua, et pro agris suis. Dixitque Giezi : Domine mi rex, hæc est mulier, et hic est filius ejus quem suscitavit Eliseus.
2 Kings 8 6 Et interrogavit rex mulierem : quæ narravit ei. Deditque ei rex eunuchum unum, dicens : Restitue ei omnia quæ sua sunt, et universos reditus agrorum, a die qua reliquit terram usque ad præsens.
2 Kings 8 7 Venit quoque Eliseus Damascum, et Benadad rex Syriæ ægrotabat : nuntiaveruntque ei, dicentes : Venit vir Dei huc.
2 Kings 8 8 Et ait rex ad Hazaël : Tolle tecum munera, et vade in occursum viri Dei, et consule Dominum per eum, dicens : Si evadere potero de infirmitate mea hac ?
2 Kings 8 9 Ivit igitur Hazaël in occursum ejus, habens secum munera, et omnia bona Damasci, onera quadraginta camelorum. Cumque stetisset coram eo, ait : Filius tuus Benadad rex Syriæ misit me ad te, dicens : Si sanari potero de infirmitate mea hac ?
2 Kings 8 10 Dixitque ei Eliseus : Vade, dic ei : Sanaberis : porro ostendit mihi Dominus quia morte morietur.
2 Kings 8 11 Stetique cum eo, et conturbatus est usque ad suffusionem vultus : flevitque vir Dei.
2 Kings 8 12 Cui Hazaël ait : Quare dominus meus flet ? At ille dixit : Quia scio quæ facturus sis filiis Israël mala. Civitates eorum munitas igne succendes, et juvenes eorum interficies gladio, et parvulos eorum elides, et prægnantes divides.
2 Kings 8 13 Dixitque Hazaël : Quid enim sum servus tuus canis, ut faciam rem istam magnam ? Et ait Eliseus : Ostendit mihi Dominus te regem Syriæ fore.
2 Kings 8 14 Qui cum recessisset ab Eliseo, venit ad dominum suum. Qui ait ei : Quid dixit tibi Eliseus ? At ille respondit : Dixit mihi : Recipies sanitatem.
2 Kings 8 15 Cumque venisset dies altera, tulit stragulum, et infudit aquam, et expandit super faciem ejus : quo mortuo, regnavit Hazaël pro eo.
2 Kings 8 16 Anno quinto Joram filii Achab regis Israël, et Josaphat regis Juda, regnavit Joram filius Josaphat rex Juda.
2 Kings 8 17 Triginta duorum annorum erat cum regnare cœpisset, et octo annis regnavit in Jerusalem.
2 Kings 8 18 Ambulavitque in viis regum Israël, sicut ambulaverat domus Achab : filia enim Achab erat uxor ejus : et fecit quod malum est in conspectu Domini.
2 Kings 8 19 Noluit autem Dominus disperdere Judam, propter David servum suum, sicut promiserat ei, ut daret illi lucernam, et filiis ejus cunctis diebus.
2 Kings 8 20 In diebus ejus recessit Edom, ne esset sub Juda, et constituit sibi regem.
2 Kings 8 21 Venitque Joram Seira, et omnes currus cum eo : et surrexit nocte, percussitque Idumæos, qui eum circumdederant, et principes curruum, populus autem fugit in tabernacula sua.
2 Kings 8 22 Recessit ergo Edom ne esset sub Juda, usque ad diem hanc. Tunc recessit et Lobna in tempore illo.
2 Kings 8 23 Reliqua autem sermonum Joram, et universa quæ fecit, nonne hæc scripta sunt in libro verborum dierum regum Juda ?
2 Kings 8 24 Et dormivit Joram cum patribus suis, sepultusque est cum eis in civitate David, et regnavit Ochozias filius ejus pro eo.
2 Kings 8 25 Anno duodecimo Joram filii Achab regis Israël regnavit Ochozias filius Joram regis Judæ.
2 Kings 8 26 Viginti duorum annorum erat Ochozias cum regnare cœpisset, et uno anno regnavit in Jerusalem : nomen matris ejus Athalia filia Amri regis Israël.
2 Kings 8 27 Et ambulavit in viis domus Achab : et fecit quod malum est coram Domino, sicut domus Achab : gener enim domus Achab fuit.
2 Kings 8 28 Abiit quoque cum Joram filio Achab, ad præliandum contra Hazaël regem Syriæ in Ramoth Galaad, et vulneraverunt Syri Joram :
2 Kings 8 29 qui reversus est ut curaretur, in Jezrahel : quia vulneraverant eum Syri in Ramoth præliantem contra Hazaël regem Syriæ. Porro Ochozias filius Joram rex Juda descendit invisere Joram filium Achab in Jezrahel, quia ægrotabat ibi.
2 Kings 9 1 Eliseus autem prophetes vocavit unum de filiis prophetarum, et ait illi : Accinge lumbos tuos, et tolle lenticulam olei hanc in manu tua, et vade in Ramoth Galaad.
2 Kings 9 2 Cumque veneris illuc, videbis Jehu filium Josaphat filii Namsi : et ingressus suscitabis eum de medio fratrum suorum, et introduces in interius cubiculum.
2 Kings 9 3 Tenensque lenticulam olei, fundes super caput ejus, et dices : Hæc dicit Dominus : Unxi te regem super Israël. Aperiesque ostium, et fugies, et non ibi subsistes.
2 Kings 9 4 Abiit ergo adolescens puer prophetæ in Ramoth Galaad,
2 Kings 9 5 et ingressus est illuc : ecce autem principes exercitus sedebant, et ait : Verbum mihi ad te, o princeps. Dixitque Jehu : Ad quem ex omnibus nobis ? At ille dixit : Ad te, o princeps.
2 Kings 9 6 Et surrexit et ingressus est cubiculum : at ille fudit oleum super caput ejus, et ait : Hæc dicit Dominus Deus Israël : Unxi te regem super populum Domini Israël,
2 Kings 9 7 et percuties domum Achab domini tui, et ulciscar sanguinem servorum meorum prophetarum, et sanguinem omnium servorum Domini de manu Jezabel.
2 Kings 9 8 Perdamque omnem domum Achab : et interficiam de Achab mingentem ad parietem, et clausum et novissimum in Israël.
2 Kings 9 9 Et dabo domum Achab, sicut domum Jeroboam filii Nabat, et sicut domum Baasa filii Ahia.
2 Kings 9 10 Jezabel quoque comedent canes in agro Jezrahel, nec erit qui sepeliat eam. Aperuitque ostium, et fugit.
2 Kings 9 11 Jehu autem egressus est ad servos domini sui : qui dixerunt ei : Rectene sunt omnia ? quid venit insanus iste ad te ? Qui ait eis : Nostis hominem, et quid locutus sit.
2 Kings 9 12 At ille responderunt : Falsum est, sed magis narra nobis. Qui ait eis : Hæc et hæc locutus est mihi, et ait : Hæc dicit Dominus : Unxi te regem super Israël.
2 Kings 9 13 Festinaverunt itaque, et unusquisque tollens pallium suum posuerunt sub pedibus ejus, in similitudinem tribunalis, et cecinerunt tuba, atque dixerunt : Regnavit Jehu.
2 Kings 9 14 Conjuravit ergo Jehu filius Josaphat filii Namsi contra Joram : porro Joram obsederat Ramoth Galaad, ipse et omnis Israël contra Hazaël regem Syriæ :
2 Kings 9 15 et reversus fuerat ut curaretur in Jezrahel propter vulnera, quia percusserant eum Syri, præliantem contra Hazaël regem Syriæ. Dixitque Jehu : Si placet vobis, nemo egrediatur profugus de civitate, ne vadat, et nuntiet in Jezrahel.
2 Kings 9 16 Et ascendit, et profectus est in Jezrahel : Joram enim ægrotabat ibi, et Ochozias rex Juda descenderat ad visitandum Joram.
2 Kings 9 17 Igitur speculator qui stabat super turrim Jezrahel, vidit globum Jehu venientis, et ait : Video ego globum. Dixitque Joram : Tolle currum, et mitte in occursum eorum, et dicat vadens : Rectene sunt omnia ?
2 Kings 9 18 Abiit ergo, qui ascenderat currum, in occursum ejus, et ait : Hæc dicit rex : Pacatane sunt omnia ? Dixitque Jehu : Quid tibi et paci ? Transi, et sequere me. Nuntiavit quoque speculator, dicens : Venit nuntius ad eos, et non revertitur.
2 Kings 9 19 Misit etiam currum equorum secundum : venitque ad eos, et ait : Hæc dicit rex : Numquid pax est ? Et ait Jehu : Quid tibi et paci ? Transi, et sequere me.
2 Kings 9 20 Nuntiavit autem speculator, dicens : Venitusque ad eos, et non revertitur : est autem incessus quasi incessus Jehu filii Namsi, præceps enim graditur.
2 Kings 9 21 Et ait Joram : Junge currum. Junxeruntque currum ejus, et egressus est Joram rex Israël, et Ochozias rex Juda, singuli in curribus suis, egressique sunt in occursum Jehu, et invenerunt eum in agro Naboth Jezrahelitæ.
2 Kings 9 22 Cumque vidisset Joram Jehu, dixit : Pax est, Jehu ? At ille respondit : Quæ pax ? Adhuc fornicationes Jezabel matris tuæ, et veneficia ejus multa vigent.
2 Kings 9 23 Convertit autem Joram manum suam, et fugiens ait ad Ochoziam : Insidiæ, Ochozia.
2 Kings 9 24 Porro Jehu tetendit arcum manu, et percussit Joram inter scapulas : et egressa est sagitta per cor ejus, statimque corruit in curru suo.
2 Kings 9 25 Dixitque Jehu ad Badacer ducem : Tolle, projice eum in agro Naboth Jezrahelitæ : memini enim quando ego et tu sedentes in curru sequebamur Achab patrem hujus, quod Dominus onus hoc levaverit super eum, dicens :
2 Kings 9 26 Si non pro sanguine Naboth, et pro sanguine filiorum ejus, quem vidi heri, ait Dominus, reddam tibi in agro isto, dicit Dominus. Nunc ergo tolle, et projice eum in agrum juxta verbum Domini.
2 Kings 9 27 Ochozias autem rex Juda videns hoc, fugit per viam domus horti : persecutusque est eum Jehu, et ait : Etiam hunc percutite in curru suo. Et percusserunt eum in ascensu Gaver, qui est juxta Jeblaam : qui fugit in Mageddo, et mortuus est ibi.
2 Kings 9 28 Et imposuerunt eum servi ejus super currum suum, et tulerunt in Jerusalem : sepelieruntque eum in sepulchro cum patribus suis in civitate David.
2 Kings 9 29 Anno undecimo Joram filii Achab, regnavit Ochozias super Judam,
2 Kings 9 30 venitque Jehu in Jezrahel. Porro Jezabel, introitu ejus audito, depinxit oculos suos stibio, et ornavit caput suum, et respexit per fenestram
2 Kings 9 31 ingredientem Jehu per portam, et ait : Numquid pax potest esse Zambri, qui interfecit dominum suum ?
2 Kings 9 32 Levavitque Jehu faciem suam ad fenestram, et ait : Quæ est ista ? et inclinaverunt se ad eum duo vel tres eunuchi.
2 Kings 9 33 At ille dixit eis : Præcipitate eam deorsum : et præcipitaverunt eam, aspersusque est sanguine paries, et equorum ungulæ conculcaverunt eam.
2 Kings 9 34 Cumque introgressus esset, ut comederet biberetque, ait : Ite, et videte maledictam illam, et sepelite eam : quia filia regis est.
2 Kings 9 35 Cumque issent ut sepelirent eam, non invenerunt nisi calvariam, et pedes, et summas manus.
2 Kings 9 36 Reversique nuntiaverunt ei. Et ait Jehu : Sermo Domini est, quem locutus est per servum suum Eliam Thesbiten, dicens : In agro Jezrahel comedent canes carnes Jezabel,
2 Kings 9 37 et erunt carnes Jezabel sicut stercus super faciem terræ in agro Jezrahel, ita ut prætereuntes dicant : Hæccine est illa Jezabel ?
2 Kings 10 1 Erant autem Achab septuaginta filii in Samaria : scripsit ergo Jehu litteras, et misit in Samariam, ad optimates civitatis, et ad majores natu, et ad nutritios Achab, dicens :
2 Kings 10 2 Statim ut acceperitis litteras has, qui habetis filios domini vestri, et currus, et equos, et civitates firmas, et arma,
2 Kings 10 3 eligite meliorem, et eum qui vobis placuerit de filiis domini vestri, et eum ponite super solium patris sui, et pugnate pro domo domini vestri.
2 Kings 10 4 Timuerunt illi vehementer, et dixerunt : Ecce duo reges non potuerunt stare coram eo, et quomodo nos valebimus resistere ?
2 Kings 10 5 Miserunt ergo præpositi domus, et præfecti civitatis, et majores natu, et nutritii ad Jehu, dicentes : Servi tui sumus, quæcumque jusseris faciemus, nec constituemus nobis regem : quæcumque tibi placent, fac.
2 Kings 10 6 Rescripsit autem eis litteras secundo, dicens : Si mei estis, et obeditis mihi, tollite capita filiorum domini vestri, et venite ad me hac eadem hora cras in Jezrahel. Porro filii regis, septuaginta viri apud optimates civitates nutriebantur.
2 Kings 10 7 Cumque venissent litteras ad eos, tulerunt filios regis, et occiderunt septuaginta viros, et posuerunt capita eorum in cophinis, et miserunt ad eum in Jezrahel.
2 Kings 10 8 Venit autem nuntius, et indicavit ei, dicens : Attulerunt capita filiorum regis. Qui respondit : Ponite ea ad duos acervos juxta introitum portæ usque mane.
2 Kings 10 9 Cumque diluxisset, egressus est, et stans dixit ad omnem populum : Justi estis : si ego conjuravi contra dominum meum, et interfeci eum, quis percussit omnes hos ?
2 Kings 10 10 Videte ergo nunc quoniam non cecidit de sermonibus Domini in terram, quos locutus est Dominus super domum Achab, et Dominus fecit quod locutus est in manu servi sui Eliæ.
2 Kings 10 11 Percussit igitur Jehu omnes, qui reliqui erant de domo Achab in Jezrahel, et universos optimates ejus, et notos, et sacerdotes, donec non remanerent ex eo reliquiæ.
2 Kings 10 12 Et surrexit, et venit in Samariam : cumque venisset ad Cameram pastorum in via,
2 Kings 10 13 invenit fratres Ochoziæ regis Juda, dixitque ad eos : Quinam estis vos ? Qui responderunt : Fratres Ochoziæ sumus, et descendimus ad salutandos filios regis, et filios reginæ.
2 Kings 10 14 Qui ait : Comprehendite eos vivos. Quos cum comprehendissent vivos, jugulaverunt eos in cisterna juxta Cameram, quadraginta duos viros, et non reliquit ex eis quemquam.
2 Kings 10 15 Cumque abiisset inde, invenit Jonadab filium Rechab in occursum sibi, et benedixit ei. Et ait ad eum : Numquid est cor tuum rectum, sicut cor meum cum corde tuo ? Et ait Jonadab : Est. Si est, inquit, da manum tuam. Qui dedit ei manum suam. At ille levavit eum ad se in currum :
2 Kings 10 16 dixitque ad eum : Veni mecum, et vide zelum meum pro Domino. Et impositum in curru suo
2 Kings 10 17 duxit in Samariam. Et percussit omnes qui reliqui fuerant de Achab in Samaria usque ad unum, juxta verbum Domini, quod locutus est per Eliam.
2 Kings 10 18 Congregavit ergo Jehu omnem populum, et dixit ad eos : Achab coluit Baal parum, ego autem colam eum amplius.
2 Kings 10 19 Nunc igitur omnes prophetas Baal, et universos servos ejus, et cunctos sacerdotes ipsius vocate ad me : nullus sit qui non veniat, sacrificium enim grande est mihi Baal : quicumque defuerit, non vivet. Porro Jehu faciebat hoc insidiose, ut disperderet cultores Baal.
2 Kings 10 20 Et dixit : Sanctificate diem solemnem Baal. Vocavitque
2 Kings 10 21 et misit in univeros terminos Israël, et venerunt cuncti servi Baal : non fuit residuus ne unus quidem qui non veniret. Et ingressi sunt templum Baal : et repleta est domus Baal, a summo usque ad summum.
2 Kings 10 22 Dixitque his qui erant super vestes : Proferte vestimenta universis servis Baal. Et protulerunt eis vestes.
2 Kings 10 23 Ingressusque Jehu, et Jonadab filius Rechab, templum Baal, ait cultoribus Baal : Perquirite, et videte, ne quis forte vobiscum sit de servis Domini, sed ut sint servi Baal soli.
2 Kings 10 24 Ingressi sunt igitur ut facerent victimas et holocausta : Jehu autem præparaverat sibi foris octoginta viros, et dixerat eis : Quicumque fugerit de hominibus his, quos ego adduxero in manus vestras, anima ejus erit pro anima illius.
2 Kings 10 25 Factum est autem, cum completum esset holocaustum, præcepit Jehu militibus et ducibus suis : Ingredimini, et percutite eos, nullus evadat. Percusseruntque eos in ore gladii, et projecerunt milites et duces, et ierunt in civitatem templi Baal,
2 Kings 10 26 et protulerunt statuam de fano Baal, et combusserunt,
2 Kings 10 27 et comminuerunt eam. Destruxerunt quoque ædem Baal, et fecerunt pro ea latrinas usque in diem hanc.
2 Kings 10 28 Delevit itaque Jehu Baal de Israël :
2 Kings 10 29 verumtamen a peccatis Jeroboam filii Nabat, qui peccare fecit Israël, non recessit, nec dereliquit vitulos aureos, qui erant in Bethel, et in Dan.
2 Kings 10 30 Dixit autem Dominus ad Jehu : Quia studiose egisti quod rectum erat, et placebat in oculis meis, et omnia quæ erant in corde meo fecisti contra domum Achab : filii tui usque ad quartam generationem sedebunt super thronum Israël.
2 Kings 10 31 Porro Jehu non custodivit ut ambularet in lege Domini Dei Israël in toto corde suo : non enim recessit a peccatis Jeroboam, qui peccare fecerat Israël.
2 Kings 10 32 In diebus illis cœpit Dominus tædere super Israël : percussitque eos Hazaël in universis finibus Israël,
2 Kings 10 33 a Jordane contra orientalem plagam, omnem terram Galaad, et Gad, et Ruben, et Manasse, ab Aroër, quæ est super torrentem Arnon, et Galaad, et Basan.
2 Kings 10 34 Reliqua autem verborum Jehu, et universa quæ fecit, et fortitudo ejus, nonne hæc scripta sunt in libro verborum dierum regum Israël ?
2 Kings 10 35 Et dormivit Jehu cum patribus suis, sepelieruntque eum in Samaria : et regnavit Joachaz filius ejus pro eo.
2 Kings 10 36 Dies autem, quos regnavit Jehu super Israël, viginti et octo anni sunt in Samaria.
2 Kings 11 1 Athalia vero mater Ochoziæ, videns mortuum filium suum, surrexit, et interfecit omne semen regium.
2 Kings 11 2 Tollens autem Josaba filia regis Joram, soror Ochoziæ, Joas filium Ochoziæ, furata est eum de medio filiorum regis, qui interficiebantur, et nutricem ejus de triclinio : et abscondit eum a facie Athaliæ ut non interficeretur.
2 Kings 11 3 Eratque cum ea sex annis clam in domo Domini : porro Athalia regnavit super terram.
2 Kings 11 4 Anno autem septimo misit Jojada, et assumens centuriones et milites, introduxit ad se in templum Domini, pepigitque cum eis fœdus : et adjurans eos in domo Domini, ostendit eis filium regis :
2 Kings 11 5 et præcepit illis, dicens : Iste est sermo, quem facere debetis :
2 Kings 11 6 tertia pars vestrum introëat sabbato, et observet excubias domus regis. Tertia autem pars sit ad portam Sur, et tertia pars sit ad portam, quæ est post habitaculum scutariorum : et custodietis excubias domus Messa.
2 Kings 11 7 Duæ vero partes e vobis, omnes egredientes sabbato, custodiant excubias domus Domini circa regem.
2 Kings 11 8 Et vallabitis eum, habentes arma in manibus vestris : si quis autem ingressus fuerit septum templi, interficiatur : eritisque cum rege introëunte et egrediente.
2 Kings 11 9 Et fecerunt centuriones juxta omnia quæ præceperat eis Jojada sacerdos : et assumentes singuli viros suos, qui ingrediebantur sabbato, cum his qui egrediebantur sabbato, venerunt ad Jojadam sacerdotem.
2 Kings 11 10 Qui dedit eis hastas, et arma regis David, quæ erant in domo Domini.
2 Kings 11 11 Et steterunt singuli habentes arma in manu sua a parte templi dextera, usque ad partem sinistram altaris, et ædis, circum regem.
2 Kings 11 12 Produxitque filium regis, et posuit super eum diadema, et testimonium : feceruntque eum regem, et unxerunt : et plaudentes manu, dixerunt : Vivat rex.
2 Kings 11 13 Audivit autem Athalia vocem populi currentis : et ingressa ad turbas in templum Domini,
2 Kings 11 14 vidit regem stantem super tribunal juxta morem, et cantores, et tubas prope eum, omnemque populum terræ lætantem, et canentem tubis : et scidit vestimenta sua, clamavitque : Conjuratio, conjuratio.
2 Kings 11 15 Præcepit autem Jojada centurionibus, qui erant super exercitum, et ait eis : Educite eam extra septa templi, et quicumque eam secutus fuerit, feriatur gladio. Dixerat enim sacerdos : Non occidatur in templo Domini.
2 Kings 11 16 Imposueruntque ei manus, et impegerunt eam per viam introitus equorum, juxta palatium, et interfecta est ibi.
2 Kings 11 17 Pepigit ergo Jojada fœdus inter Dominum, et inter regem, et inter populum, ut esset populus Domini, et inter regem et populum.
2 Kings 11 18 Ingressusque est omnis populus terræ templum Baal, et destruxerunt aras ejus, et imagines contriverunt valide : Mathan quoque sacerdotem Baal occiderunt coram altari. Et posuit sacerdos custodias in domo Domini.
2 Kings 11 19 Tulitque centuriones, et Cerethi et Phelethi legiones, et omnem populum terræ, deduxeruntque regem de domo Domini : et venerunt per viam portæ scutariorum in palatium, et sedit super thronum regum.
2 Kings 11 20 Lætatusque est omnis populus terræ, et civitas conquievit : Athalia autem occisa est gladio in domo regis.
2 Kings 11 21 Septemque annorum erat Joas, cum regnare cœpisset.
2 Kings 12 1 Anno septimo Jehu regnavit Joas : et quadraginta annis regnavit in Jerusalem. Nomen matris ejus Sebia de Bersabee.
2 Kings 12 2 Fecitque Joas rectum coram Domino cunctis diebus, quibus docuit eum Jojada sacerdos.
2 Kings 12 3 Verumtamen excelsa non abstulit : adhuc enim populus immolabat, et adolebat in excelsis incensum.
2 Kings 12 4 Dixitque Joas ad sacerdotes : Omnem pecuniam sanctorum, quæ illata fuerit in templum Domini a prætereuntibus, quæ offertur pro pretio animæ, et quam sponte et arbitrio cordis sui inferunt in templum Domini :
2 Kings 12 5 accipiant illam sacerdotes juxta ordinem suum, et instaurent sartatecta domus, si quid necessarium viderint instauratione.
2 Kings 12 6 Igitur usque ad vigesimum tertium annum regis Joas, non instauraverunt sacerdotes sartatecta templi.
2 Kings 12 7 Vocavitque rex Joas Jojadam pontificem et sacerdotes, dicens eis : Quare sartatecta non instauratis templi ? Nolite ergo amplius accipere pecuniam juxta ordinem vestrum, sed ad instaurationem templi reddite eam.
2 Kings 12 8 Prohibitique sunt sacerdotes ultra accipere pecuniam a populo, et instaurare sartatecta domus.
2 Kings 12 9 Et tulit Jojada pontifex gazophylacium unum, aperuitque foramen desuper, et posuit illud juxta altare ad dexteram ingredientium domum Domini, mittebantque in eo sacerdotes, qui custodiebant ostia, omnem pecuniam, quæ deferebatur ad templum Domini.
2 Kings 12 10 Cumque viderent nimiam pecuniam esse in gazophylacio, ascendebat scriba regis, et pontifex, effundebantque et numerabant pecuniam, quæ inveniebatur in domo Domini :
2 Kings 12 11 et dabant eam juxta numerum atque mensuram in manu eorum, qui præerant cæmentariis domus Domini : qui impendebant eam in fabris lignorum, et in cæmentariis iis, qui operabantur in domo Domini,
2 Kings 12 12 et sartatecta faciebant : et in iis, qui cædebant saxa, et ut emerent ligna, et lapides, qui excidebantur, ita ut impleretur instauratio domus Domini in universis, quæ indigebant expensa ad muniendam domum.
2 Kings 12 13 Verumtamen non fiebant ex eadem pecunia hydriæ templi Domini, et fuscinulæ, et thuribula, et tubæ, et omne vas aureum et argenteum de pecunia, quæ inferebatur in templum Domini.
2 Kings 12 14 Iis enim, qui faciebant opus, dabatur ut instauraretur templum Domini :
2 Kings 12 15 et non fiebat ratio iis hominibus, qui accipiebant pecuniam ut distribuerent eam artificibus, sed in fide tractabant eam.
2 Kings 12 16 Pecuniam vero pro delicto, et pecuniam pro peccatis non inferebant in templum Domini, quia sacerdotum erat.
2 Kings 12 17 Tunc ascendit Hazaël rex Syriæ, et pugnabat contra Geth, cepitque eam : et direxit faciem suam ut ascenderet in Jerusalem.
2 Kings 12 18 Quam ob rem tulit Joas rex Juda omnia sanctificata, quæ consecraverant Josaphat, et Joram, et Ochozias, patres ejus reges Juda, et quæ ipse obtulerat : et universum argentum, quod inveniri potuit in thesauris templi Domini, et in palatio regis : misitque Hazaëli regi Syriæ, et recessit ab Jerusalem.
2 Kings 12 19 Reliqua autem sermonum Joas, et universa quæ fecit, nonne hæc scripta sunt in libro verborum dierum regum Juda ?
2 Kings 12 20 Surrexerunt autem servi ejus, et conjuraverunt inter se, percusseruntque Joas in Domo Mello in descensu Sella.
2 Kings 12 21 Josachar namque filius Semaath, et Jozabad filius Somer servi ejus, percusserunt eum, et mortuus est : et sepelierunt eum cum patribus suis in civitate David : regnavitque Amasias filius ejus pro eo.
2 Kings 13 1 Anno vigesimo tertio Joas filii Ochoziæ regis Juda, regnavit Joachaz filius Jehu super Israël in Samaria decem et septem annis.
2 Kings 13 2 Et fecit malum coram Domino, secutusque est peccata Jeroboam filii Nabat, qui peccare fecit Israël, et non declinavit ab eis.
2 Kings 13 3 Iratusque est furor Domini contra Israël, et tradidit eos in manu Hazaël regis Syriæ, et in manu Benadad filii Hazaël, cunctis diebus.
2 Kings 13 4 Deprecatus est autem Joachaz faciem Domini, et audivit eum Dominus : vidit enim angustiam Israël, quia attriverat eos rex Syriæ :
2 Kings 13 5 et dedit Dominus salvatorem Israëli, et liberatus est de manu regis Syriæ : habitaveruntque filii Israël in tabernaculis suis sicut heri et nudiustertius.
2 Kings 13 6 Verumtamen non recesserunt a peccatis domus Jeroboam, qui peccare fecit Israël, sed in ipsis ambulaverunt : siquidem et lucus permansit in Samaria.
2 Kings 13 7 Et non sunt derelicti Joachaz de populo nisi quinquaginta equites, et decem currus, et decem millia peditum : interfecerat enim eos rex Syriæ, et redegerat quasi pulverem in tritura areæ.
2 Kings 13 8 Reliqua autem sermonum Joachaz, et universa quæ fecit, et fortitudo ejus, nonne hæc scripta sunt in libro sermonum dierum regum Israël ?
2 Kings 13 9 Dormivitque Joachaz cum patribus suis, et sepelierunt eum in Samaria : regnavitque Joas filius ejus pro eo.
2 Kings 13 10 Anno trigesimo septimo Joas regis Juda, regnavit Joas filius Joachaz super Israël in Samaria sedecim annis,
2 Kings 13 11 et fecit quod malum est in conspectu Domini : non declinavit ab omnibus peccatis Jeroboam filii Nabat, qui peccare fecit Israël, sed in ipsis ambulavit.
2 Kings 13 12 Reliqua autem sermonum Joas, et universa quæ fecit, et fortitudo ejus, quomodo pugnaverit contra Amasiam regem Juda, nonne hæc scripta sunt in libro sermonum dierum regum Israël ?
2 Kings 13 13 Et dormivit Joas cum patribus suis : Jeroboam autem sedit super solium ejus. Porro Joas sepultus est in Samaria cum regibus Israël.
2 Kings 13 14 Eliseus autem ægrotabat infirmitate, qua et mortuus est : descenditque ad eum Joas rex Israël, et flebat coram eo, dicebatque : Pater mi, pater mi, currus Israël et auriga ejus.
2 Kings 13 15 Et ait illi Eliseus : Affer arcum, et sagittas. Cumque attulisset ad eum arcum, et sagittas,
2 Kings 13 16 dixit ad regem Israël : Pone manum tuam super arcum. Et cum posuisset ille manum suam, superposuit Eliseus manus suas manibus regis,
2 Kings 13 17 et ait : Aperi fenestram orientalem. Cumque aperuisset, dixit Eliseus : Jace sagittam. Et jecit. Et ait Eliseus : Sagitta salutis Domini, et sagitta salutis contra Syriam : percutiesque Syriam in Aphec, donec consumas eam.
2 Kings 13 18 Et ait : Tolle sagittas. Qui cum tulisset, rursum dixit ei : Percute jaculo terram. Et cum percussisset tribus vicibus, et stetisset,
2 Kings 13 19 iratus est vir Dei contra eum, et ait : Si percussisses quinquies, aut sexies, sive septies, percussisses Syriam usque ad consumptionem : nunc autem tribus vicibus percuties eam.
2 Kings 13 20 Mortuus est ergo Eliseus, et sepelierunt eum. Latrunculi autem de Moab venerunt in terram in ipso anno.
2 Kings 13 21 Quidam autem sepelientes hominem, viderunt latrunculos, et projecerunt cadaver in sepulchro Elisei. Quod cum tetigisset ossa Elisei, revixit homo, et stetit super pedes suos.
2 Kings 13 22 Igitur Hazaël rex Syriæ afflixit Israël cunctis diebus Joachaz :
2 Kings 13 23 et misertus est Dominus eorum, et reversus est ad eos propter pactum suum, quod habebat cum Abraham, et Isaac, et Jacob : et noluit disperdere eos, neque projicere penitus usque in præsens tempus.
2 Kings 13 24 Mortuus est autem Hazaël rex Syriæ, et regnavit Benadad filius ejus pro eo.
2 Kings 13 25 Porro Joas filius Joachaz tulit urbes de manu Benadad filii Hazaël, quas tulerat de manu Joachaz patris sui jure prælii : tribus vicibus percussit eum Joas, et reddidit civitates Israël.
2 Kings 14 1 In anno secundo Joas filii Joachaz regis Israël, regnavit Amasias filius Joas regis Juda.
2 Kings 14 2 Viginti quinque annorum erat cum regnare cœpisset : viginti autem et novem annis regnavit in Jerusalem. Nomen matris ejus Joadan de Jerusalem.
2 Kings 14 3 Et fecit rectum coram Domino, verumtamen non ut David pater ejus. Juxta omnia, quæ fecit Joas pater suus, fecit :
2 Kings 14 4 nisi hoc tantum quod excelsa non abstulit : adhuc enim populus immolabat, et adolebat incensum in excelsis.
2 Kings 14 5 Cumque obtinuisset regnum, percussit servos suos, qui interfecerant regem patrem suum :
2 Kings 14 6 filios autem eorum, qui occiderant, non occidit, juxta quod scriptum est in libro legis Moysi, sicut præcepit Dominus, dicens : Non morientur patres pro filiis, neque filii morientur pro patribus : sed unusquisque in peccato suo morietur.
2 Kings 14 7 Ipse percussit Edom in valle Salinarum decem millia, et apprehendit petram in prælio, vocavitque nomen ejus Jectehel usque in præsentem diem.
2 Kings 14 8 Tunc misit Amasias nuntios ad Joas filium Joachaz, filii Jehu regis Israël, dicens : Veni, et videamus nos.
2 Kings 14 9 Remisitque Joas rex Israël ad Amasiam regem Juda, dicens : Carduus Libani misit ad cedrum, quæ est in Libano, dicens : Da filiam tuam filio meo uxorem. Transieruntque bestiæ saltus, quæ sunt in Libano, et conculcaverunt carduum.
2 Kings 14 10 Percutiens invaluisti super Edom, et sublevavit te cor tuum : contentus esto gloria, et sede in domo tua : quare provocas malum, ut cadas tu et Judas tecum ?
2 Kings 14 11 Et non acquievit Amasias. Ascenditque Joas rex Israël, et viderunt se, ipse et Amasias rex Juda, in Bethsames oppido Judæ.
2 Kings 14 12 Percussusque est Juda coram Israël, et fugerunt unusquisque in tabernacula sua.
2 Kings 14 13 Amasiam vero regem Juda, filium Joas filii Ochoziæ, cepit Joas rex Israël in Bethsames, et adduxit eum in Jerusalem : et interrupit murum Jerusalem, a porta Ephraim usque ad portam anguli, quadringentis cubitis.
2 Kings 14 14 Tulitque omne aurum, et argentum, et universa vasa, quæ inventa sunt in domo Domini, et in thesauris regis, et obsides, et reversus est in Samariam.
2 Kings 14 15 Reliqua autem verborum Joas quæ fecit, et fortitudo ejus qua pugnavit contra Amasiam regem Juda, nonne hæc scripta sunt in libro sermonum dierum regum Israël ?
2 Kings 14 16 Dormivitque Joas cum patribus suis, et sepultus est in Samaria cum regibus Israël, et regnavit Jeroboam filius ejus pro eo.
2 Kings 14 17 Vixit autem Amasias, filius Joas, rex Juda, postquam mortuus est Joas filius Joachaz regis Israël, quindecim annis.
2 Kings 14 18 Reliqua autem sermonum Amasiæ, nonne hæc scripta sunt in libro sermonum dierum regum Juda ?
2 Kings 14 19 Factaque est contra eum conjuratio in Jerusalem : at ille fugit in Lachis. Miseruntque post eum in Lachis, et interfecerunt eum ibi.
2 Kings 14 20 Et asportaverunt in equis, sepultusque est in Jerusalem cum patribus suis in civitate David.
2 Kings 14 21 Tulit autem universus populus Judæ Azariam annos natum sedecim, et constituerunt eum regem pro patre ejus Amasia.
2 Kings 14 22 Ipse ædificavit Ælath, et restituit eam Judæ, postquam dormivit rex cum patribus suis.
2 Kings 14 23 Anno quintodecimo Amasiæ filii Joas regis Juda, regnavit Jeroboam filius Joas regis Israël in Samaria, quadraginta et uno anno :
2 Kings 14 24 et fecit quod malum est coram Domino. Non recessit ab omnibus peccatis Jeroboam filii Nabat, qui peccare fecit Israël.
2 Kings 14 25 Ipse restituit terminos Israël ab introitu Emath, usque ad mare solitudinis, juxta sermonem Domini Dei Israël, quem locutus est per servum suum Jonam filium Amathi prophetam, qui erat de Geth, quæ est in Opher.
2 Kings 14 26 Vidit enim Dominus afflictionem Israël amaram nimis, et quod consumpti essent usque ad clausos carcere, et extremos, et non esset qui auxiliaretur Israëli.
2 Kings 14 27 Nec locutus est Dominus ut deleret nomen Israël de sub cælo, sed salvavit eos in manu Jeroboam filii Joas.
2 Kings 14 28 Reliqua autem sermonum Jeroboam, et universa quæ fecit, et fortitudo ejus, qua præliatus est, et quomodo restituit Damascum et Emath Judæ in Israël, nonne hæc scripta sunt in libro sermonum dierum regum Israël ?
2 Kings 14 29 Dormivitque Jeroboam cum patribus suis regibus Israël, et regnavit Zacharias filius ejus pro eo.
2 Kings 15 1 Anno vigesimo septimo Jeroboam regis Israël, regnavit Azarias filius Amasiæ regis Juda.
2 Kings 15 2 Sedecim annorum erat cum regnare cœpisset, et quinquaginta duobus annis regnavit in Jerusalem : nomen matris ejus Jechelia de Jerusalem.
2 Kings 15 3 Fecitque quod erat placitum coram Domino, juxta omnia quæ fecit Amasias pater ejus.
2 Kings 15 4 Verumtamen excelsa non est demolitus : adhuc populus sacrificabat, et adolebat incensum in excelsis.
2 Kings 15 5 Percussit autem Dominus regem, et fuit leprosus usque in diem mortis suæ, et habitabat in domo libera seorsum : Joatham vero filius regis gubernabat palatium, et judicabit populum terræ.
2 Kings 15 6 Reliqua autem sermonum Azariæ, et universa quæ fecit, nonne hæc scripta sunt in libro verborum dierum regum Juda ?
2 Kings 15 7 Et dormivit Azarias cum patribus suis : sepelieruntque eum cum majoribus suis in civitate David, et regnavit Joatham filius ejus pro eo.
2 Kings 15 8 Anno trigesimo octavo Azariæ regis Juda, regnavit Zacharias filius Jeroboam super Israël in Samaria sex mensibus :
2 Kings 15 9 et fecit quod malum est coram Domino, sicut fecerant patres ejus : non recessit a peccatis Jeroboam filii Nabat, qui peccare fecit Israël.
2 Kings 15 10 Conjuravit autem contra eum Sellum filius Jabes : percussitque eum palam, et interfecit, regnavitque pro eo.
2 Kings 15 11 Reliqua autem verborum Zachariæ, nonne hæc scripta sunt in libro sermonum dierum regum Israël ?
2 Kings 15 12 Iste est sermo Domini, quem locutus est ad Jehu, dicens : Filii tui usque ad quartam generationem sedebunt super thronum Israël. Factumque est ita.
2 Kings 15 13 Sellum filius Jabes regnavit trigesimo novo anno Azariæ regis Juda : regnavit autem uno mense in Samaria.
2 Kings 15 14 Et ascendit Manahem filius Gadi de Thersa, venitque in Samariam, et percussit Sellum filium Jabes in Samaria, et interfecit eum, regnavitque pro eo.
2 Kings 15 15 Reliqua autem verborum Sellum, et conjuratio ejus, per quam tetendit insidias, nonne hæc scripta sunt in libro sermonum dierum regum Israël ?
2 Kings 15 16 Tunc percussit Manahem Thapsam, et omnes qui erant in ea, et terminos ejus de Thersa : noluerant enim aperire ei : et interfecit omnes prægnantes ejus, et scidit eas.
2 Kings 15 17 Anno trigesimo nono Azariæ regis Juda, regnavit Manahem filius Gadi super Israël decem annis in Samaria.
2 Kings 15 18 Fecitque quod erat malum coram Domino : non recessit a peccatis Jeroboam filii Nabat, qui peccare fecit Israël cunctis diebus ejus.
2 Kings 15 19 Veniebat Phul rex Assyriorum in terram, et dabat Manahem Phul mille talenta argenti, ut esset ei in auxilium, et firmaret regnum ejus.
2 Kings 15 20 Indixitque Manahem argentum super Israël cunctis potentibus et divitibus, ut daret regi Assyriorum quinquaginta siclos argenti per singulos : reversusque est rex Assyriorum, et non est moratus in terra.
2 Kings 15 21 Reliqua autem sermonum Manahem, et universa quæ fecit, nonne hæc scripta sunt in libro sermonum dierum regum Israël ?
2 Kings 15 22 Et dormivit Manahem cum patribus suis : regnavitque Phaceia filius ejus pro eo.
2 Kings 15 23 Anno quinquagesimo Azariæ regis Juda, regnavit Phaceia filius Manahem super Israël in Samaria biennio :
2 Kings 15 24 et fecit quod erat malum coram Domino : non recessit a peccatis Jeroboam filii Nabat, qui peccare fecit Israël.
2 Kings 15 25 Conjuravit autem adversus eum Phacee filius Romeliæ, dux ejus, et percussit eum in Samaria in turre domus regiæ juxta Argob, et juxta Arie, et cum eo quinquaginta viros de filiis Galaaditarum, et interfecit eum, regnavitque pro eo.
2 Kings 15 26 Reliqua autem sermonum Phaceia, et universa quæ fecit, nonne hæc scripta sunt in libro sermonum dierum regum Israël ?
2 Kings 15 27 Anno quinquagesimo secundo Azariæ regis Juda, regnavit Phacee filius Romeliæ super Israël in Samaria viginti annis.
2 Kings 15 28 Et fecit quod erat malum coram Domino : non recessit a peccatis Jeroboam filii Nabat, qui peccare fecit Israël.
2 Kings 15 29 In diebus Phacee regis Israël venit Theglathphalasar rex Assur, et cepit Ajon, et Abel-Domum, Maacha et Janoë, et Cedes, et Asor, et Galaad, et Galilæam, et universam terram Nephthali : et transtulit eos in Assyrios.
2 Kings 15 30 Conjuravit autem, et tetendit insidias Osee filius Ela contra Phacee filium Romeliæ, et percussit eum, et interfecit : regnavitque pro eo vigesimo anno Joatham filii Oziæ.
2 Kings 15 31 Reliqua autem sermonum Phacee, et universa quæ fecit, nonne hæc scripta sunt in libro sermonum dierum regum Israël ?
2 Kings 15 32 Anno secundo Phacee, filii Romeliæ regis Israël, regnavit Joatham filius Oziæ regis Juda.
2 Kings 15 33 Viginti quinque annorum erat cum regnare cœpisset, et sedecim annis regnavit in Jerusalem : nomen matris ejus Jerusa, filia Sadoc.
2 Kings 15 34 Fecitque quod erat placitum coram Domino : juxta omnia quæ fecerat Ozias pater suus operatus est.
2 Kings 15 35 Verumtamen excelsa non abstulit : adhuc populus immolabat, et adolebat incensum in excelsis : ipse ædificavit portam domus Domini sublimissimam.
2 Kings 15 36 Reliqua autem sermonum Joatham, et universa quæ fecit, nonne hæc scripta sunt in libro verborum dierum regum Juda ?
2 Kings 15 37 In diebus illis cœpit Dominus mittere in Judam Rasin regem Syriæ, et Phacee filium Romeliæ.
2 Kings 15 38 Et dormivit Joatham cum patribus suis, sepultusque est cum eis in civitate David patris sui, et regnavit Achaz filius ejus pro eo.
2 Kings 16 1 Anno decimo septimo Phacee filii Romeliæ, regnavit Achaz filius Joatham regis Juda.
2 Kings 16 2 Viginti annorum erat Achaz cum regnare cœpisset, et sedecim annis regnavit in Jerusalem : non fecit quod erat placitum in conspectu Domini Dei sui, sicut David pater ejus :
2 Kings 16 3 sed ambulavit in via regum Israël : insuper et filium suum consecravit, transferens per ignem secundum idola gentium, quæ dissipavit Dominus coram filiis Israël.
2 Kings 16 4 Immolabat quoque victimas, et adolebat incensum in excelsis, et in collibus, et sub omni ligno frondoso.
2 Kings 16 5 Tunc ascendit Rasin rex Syriæ, et Phacee filius Romeliæ rex Israël, in Jerusalem ad præliandum : cumque obsiderent Achaz, non valuerunt superare eum.
2 Kings 16 6 In tempore illo restituit Rasin rex Syriæ, Ailam Syriæ, et ejecit Judæos de Aila : et Idumæi venerunt in Ailam, et habitaverunt ibi usque in diem hanc.
2 Kings 16 7 Misit autem Achaz nuntios ad Theglathphalasar regem Assyriorum, dicens : Servus tuus, et filius tuus ego sum : ascende, et salvum me fac de manu regis Syriæ, et de manu regis Israël, qui consurrexerunt adversum me.
2 Kings 16 8 Et cum collegisset argentum et aurum, quod inveniri potuit in domo Domini, et in thesauris regis, misit regi Assyriorum munera.
2 Kings 16 9 Qui et acquievit voluntati ejus : ascendit enim rex Assyriorum in Damascum, et vastavit eam : et transtulit habitatores ejus Cyrenen, Rasin autem interfecit.
2 Kings 16 10 Perrexitque rex Achaz in occursum Theglathphalasar regis Assyriorum in Damascum : cumque vidisset altare Damasci, misit rex Achaz ad Uriam sacerdotem exemplar ejus, et similitudinem juxta omne opus ejus.
2 Kings 16 11 Exstruxitque Urias sacerdos altare : juxta omnia quæ præceperat rex Achaz de Damasco, ita fecit sacerdos Urias donec veniret rex Achaz de Damasco.
2 Kings 16 12 Cumque venisset rex de Damasco, vidit altare, et veneratus est illud : ascenditque et immolavit holocausta, et sacrificium suum,
2 Kings 16 13 et libavit libamina, et fudit sanguinem pacificorum, quæ obtulerat super altare.
2 Kings 16 14 Porro altare æreum, quod erat coram Domino, transtulit de facie templi, et de loco altaris, et de loco templi Domini : posuitque illud ex latere altaris ad aquilonem.
2 Kings 16 15 Præcepit quoque rex Achaz Uriæ sacerdoti, dicens : Super altare majus offer holocaustum matutinum, et sacrificium vespertinum, et holocaustum regis, et sacrificium ejus, et holocaustum universi populi terræ, et sacrificia eorum, et libamina eorum : et omnem sanguinem holocausti, et universum sanguinem victimæ super illud effundes : altare vero æreum erit paratum ad voluntatem meam.
2 Kings 16 16 Fecit igitur Urias sacerdos juxta omnia quæ præceperat rex Achaz.
2 Kings 16 17 Tulit autem rex Achaz cælatas bases, et luterem, qui erat desuper : et mare deposuit de bobus æreis, qui sustentabant illud, et posuit super pavimentum stratum lapide.
2 Kings 16 18 Musach quoque sabbati, quod ædificaverat in templo : et ingressum regis exterius convertit in templum Domini propter regem Assyriorum.
2 Kings 16 19 Reliqua autem verborum Achaz, quæ fecit, nonne hæc scripta sunt in libro sermonum dierum regum Juda ?
2 Kings 16 20 Dormivitque Achaz cum patribus suis, et sepultus est cum eis in civitate David, et regnavit Ezechias filius ejus pro eo.
2 Kings 17 1 Anno duodecimo Achaz regis Juda, regnavit Osee filius Ela in Samaria super Israël novem annis.
2 Kings 17 2 Fecitque malum coram Domino : sed non sicut reges Israël, qui ante eum fuerant.
2 Kings 17 3 Contra hunc ascendit Salmanasar rex Assyriorum, et factus est ei Osee servus, reddebatque illi tributa.
2 Kings 17 4 Cumque deprehendisset rex Assyriorum Osee, quod rebellare nitens misisset nuntios ad Sua regem Ægypti, ne præstaret tributa regi Assyriorum sicut singulis annis solitus erat, obsedit eum, et vinctum misit in carcerem.
2 Kings 17 5 Pervagatusque est omnem terram : et ascendens Samariam, obsedit eam tribus annis.
2 Kings 17 6 Anno autem nono Osee, cepit rex Assyriorum Samariam, et transtulit Israël in Assyrios : posuique eos in Hala, et in Habor juxta fluvium Gozan, in civitatibus Medorum.
2 Kings 17 7 Factum est enim, cum peccassent filii Israël Domino Deo suo, qui eduxerat eos de terra Ægypti, de manu Pharaonis regis Ægypti, coluerunt deos alienos.
2 Kings 17 8 Et ambulaverunt juxta ritum gentium, quas consumpserat Dominus in conspectu filiorum Israël, et regum Israël, quia similiter fecerant.
2 Kings 17 9 Et offenderunt filii Israël verbis non rectis Dominum Deum suum : et ædificaverunt sibi excelsa in cunctis urbibus suis a turre custodum usque ad civitatem munitam.
2 Kings 17 10 Feceruntque sibi statuas, et lucos in omni colle sublimi, et subter omne lignum nemorosum :
2 Kings 17 11 et adolebant ibi incensum super aras in morem gentium, quas transtulerat Dominus a facie eorum : feceruntque verba pessima irritantes Dominum.
2 Kings 17 12 Et coluerunt immunditias, de quibus præcepit eis Dominus ne facerent verbum hoc.
2 Kings 17 13 Et testificatus est Dominus in Israël et in Juda per manum omnium prophetarum et videntium, dicens : Revertimini a viis vestris pessimis, et custodite præcepta mea, et cæremonias juxta omnem legem, quam præcepi patribus vestris : et sicut misi ad vos in manu servorum meorum prophetarum.
2 Kings 17 14 Qui non audierunt, sed induraverunt cervicem suam juxta cervicem patrum suorum, qui noluerunt obedire Domino Deo suo.
2 Kings 17 15 Et abjecerunt legitima ejus, et pactum, quod pepigit cum patribus eorum, et testificationes, quibus contestatus est eos : secutique sunt vanitates, et vane egerunt : et secuti sunt gentes, quæ erant per circuitum eorum, super quibus præceperat Dominus eis ut non facerent sicut et illæ faciebant.
2 Kings 17 16 Et dereliquerunt omnia præcepta Domini Dei sui : feceruntque sibi conflatiles duos vitulos, et lucos, et adoraverunt universam militiam cæli : servieruntque Baal,
2 Kings 17 17 et consecraverunt filios suos, et filias suas per ignem : et divinationibus inserviebant, et auguriis : et tradiderunt se ut facerent malum coram Domino, ut irritarent eum.
2 Kings 17 18 Iratusque est Dominus vehementer Israëli, et abstulit eos a conspectu suo, et non remansit nisi tribus Juda tantummodo.
2 Kings 17 19 Sed nec ipse Juda custodivit mandata Domini Dei sui : verum ambulavit in erroribus Israël, quos operatus fuerat.
2 Kings 17 20 Projecitque Dominus omne semen Israël, et afflixit eos, et tradidit eos in manu diripientium, donec projiceret eos a facie sua :
2 Kings 17 21 ex eo jam tempore, quo scissus est Israël a domo David, et consituerunt sibi regem Jeroboam filium Nabat, separavit enim Jeroboam Israël a Domino, et peccare eos fecit peccatum magnum.
2 Kings 17 22 Et ambulaverunt filii Israël in universis peccatis Jeroboam quæ fecerat : et non recesserunt ab eis,
2 Kings 17 23 usquequo Dominus auferret Israël a facie sua, sicut locutus fuerat in manu omnium servorum suorum prophetarum : translatusque est Israël de terra sua in Assyrios, usque in diem hanc.
2 Kings 17 24 Adduxit autem rex Assyriorum de Babylone, et de Cutha, et de Avah, et de Emath, et de Sepharvaim : et collocavit eos in civitatibus Samariæ pro filiis Israël : qui possederunt Samariam, et habitaverunt in urbibus ejus.
2 Kings 17 25 Cumque ibi habitare cœpissent, non timebant Dominum : et immisit in eos Dominus leones, qui interficiebant eos.
2 Kings 17 26 Nuntiatumque est regi Assyriorum, et dictum : Gentes, quas transtulisti, et habitare fecisti in civitatibus Samriæ, ignorant legitima Dei terræ : et immisit in eos Dominus leones, et ecce interficiunt eos, eo quod ignorent ritum Dei terræ.
2 Kings 17 27 Præcepit autem rex Assyriorum, dicens : Ducite illuc unum de sacerdotibus, quos inde captivos adduxistis, et vadat, et habitet cum eis : et doceat eos legitima Dei terræ.
2 Kings 17 28 Igitur cum venisset unus de sacerdotibus his, qui captivi ducti fuerant de Samaria, habitavit in Bethel, et docebat eos quomodo colerent Dominum.
2 Kings 17 29 Et unaquæque gens fabricata est deum suum : posueruntque eos in fanis excelsis, quæ fecerant Samaritæ, gens et gens in urbibus suis, in quibus habitabat.
2 Kings 17 30 Viri enim Babylonii fecerunt Sochothbenoth : viri autem Cuthæi fecerunt Nergel : et viri de Emath fecerunt Asima.
2 Kings 17 31 Porro Hevæi fecerunt Nebahaz et Tharthac. Hi autem qui erant de Sepharvaim, comburebant filios suos igni, Adramelech et Anamlech diis Sepharvaim,
2 Kings 17 32 et nihilominus colebant Dominum. Fecerunt autem sibi de novissimis sacerdotes excelsorum, et ponebant eos in fanis sublimibus.
2 Kings 17 33 Et cum Dominum colerent, diis quoque suis serviebant juxta consuetudinem gentium, de quibus translati fuerant Samariam.
2 Kings 17 34 Usque in præsentem diem morem sequuntur antiquum : non timent Dominum, neque custodiunt cæremonias ejus, judicia, et legem, et mandatum, quod præceperat Dominus filiis Jacob, quem cognominavit Israël :
2 Kings 17 35 et percusserat cum eis pactum, et mandaverat eis, dicens : Nolite timere deos alienos, et non adoretis eos, neque colatis eos, et non immoletis eis :
2 Kings 17 36 sed Dominum Deum vestrum, qui eduxit vos de terra Ægypti in fortitudine magna, et in brachio extento, ipsum timete, et illum adorate, et ipsi immolate.
2 Kings 17 37 Cæremonias quoque, et judicia, et legem, et mandatum, quod scripsit vobis, custodite ut faciatis cunctis diebus : et non timeatis deos alienos.
2 Kings 17 38 Et pactum quod percussit vobiscum, nolite oblivisci : nec colatis deos alienos,
2 Kings 17 39 sed Dominum Deum vestrum timete, et ipse eruet vos de manu omnium inimicorum vestrorum.
2 Kings 17 40 Illi vero non audierunt, sed juxta consuetudinem suam pristinam perpetrabant.
2 Kings 17 41 Fuerunt igitur gentes istæ timentes quidem Dominum, sed nihilominus et idolis suis servientes : nam et filii eorum, et nepotes, sicut fecerunt patres sui, ita faciunt usque in præsentem diem.
2 Kings 18 1 Anno tertio Osee filii Ela regis Israël, regnavit Ezechias filius Achaz regis Juda.
2 Kings 18 2 Viginti quinque annorum erat cum regnare cœpisset, et viginti novem annis regnavit in Jerusalem : nomen matris ejus Abi filia Zachariæ.
2 Kings 18 3 Fecitque quod erat bonum coram Domino, juxta omnia quæ fecerat David pater ejus.
2 Kings 18 4 Ipse dissipavit excelsa, et contrivit statuas, et succidit lucos, confregitque serpentem æneum, quem fecerat Moyses : siquidem usque ad illud tempus filii Israël adolebant ei incensum : vocavitque nomen ejus Nohestan.
2 Kings 18 5 In Domino Deo Israël speravit : itaque post eum non fuit similis ei de cunctis regibus Juda, sed neque in his qui ante eum fuerunt :
2 Kings 18 6 et adhæsit Domino, et non recessit a vestigiis ejus, fecitque mandata ejus, quæ præceperat Dominus Moysi.
2 Kings 18 7 Unde et erat Dominus cum eo, et in cunctis, ad quæ procedebat, sapienter se agebat. Rebellavit quoque contra regem Assyriorum, et non servivit ei.
2 Kings 18 8 Ipse percussit Philisthæos usque ad Gazam, et omnes terminos eorum, a turre custodum usque ad civitatem munitam.
2 Kings 18 9 Anno quarto regis Ezechiæ, qui erat annus septimus Osee filii Ela regis Israël, ascendit Salmanasar rex Assyriorum in Samariam, et oppugnavit eam,
2 Kings 18 10 et cepit. Nam post annos tres, anno sexto Ezechiæ, id est nono anno Osee regis Israël, capta est Samaria :
2 Kings 18 11 et transtulit rex Assyriorum Israël in Assyrios, collocavitque eos in Hala, et in Habor fluviis Gozan in civitatibus Medorum :
2 Kings 18 12 quia non audierunt vocem Domini Dei sui, sed prætergressi sunt pactum ejus : omnia, quæ præceperat Moyses servus Domini, non audierunt, neque fecerunt.
2 Kings 18 13 Anno quartodecimo regis Ezechiæ, ascendit Sennacherib rex Assyriorum ad universas civitates Juda munitas : et cepit eas.
2 Kings 18 14 Tunc misit Ezechias rex Juda nuntios ad regem Assyriorum in Lachis, dicens : Peccavi, recede a me : et omne, quod imposueris mihi, feram. Indixit itaque rex Assyriorum Ezechiæ regi Judæ trecenta talenta argenti, et triginta talenta auri.
2 Kings 18 15 Deditque Ezechias omne argentum quod repertum fuerat in domo Domini, et in thesauris regis.
2 Kings 18 16 In tempore illo confregit Ezechias valvas templi Domini, et laminas auri, quas ipse affixerat, et dedit eas regi Assyriorum.
2 Kings 18 17 Misit autem rex Assyriorum Tharthan, et Rabsaris, et Rabsacen de Lachis ad regem Ezechiam cum manu valida Jerusalem : qui cum ascendissent, venerunt Jerusalem, et steterunt juxta aquæductum piscinæ superioris, quæ est in via Agrifullonis.
2 Kings 18 18 Vocaveruntque regem : egressus est autem ad eos Eliacim filius Helciæ præpositus domus, et Sobna scriba, et Joahe filius Asaph a commentariis.
2 Kings 18 19 Dixitque ad eos Rabsaces : Loquimini Ezechiæ : Hæc dicit rex magnus, rex Assyriorum : Quæ est ista fiducia, qua niteris ?
2 Kings 18 20 Forsitan inisti consilium, ut præpares te ad prælium. In quo confidis, ut audeas rebellare ?
2 Kings 18 21 An speras in baculo arundineo atque confracto Ægypto, super quem, si incubuerit homo, comminutus ingredietur manum ejus, et perforabit eam ? sic est Pharao rex Ægypti omnibus qui confidunt in se.
2 Kings 18 22 Quod si dixeritis mihi : In Domino Deo nostro habemus fiduciam : nonne iste est, cujus abstulit Ezechias excelsa et altaria : et præcepit Judæ et Jerusalem : Ante altare hoc adorabitis in Jerusalem ?
2 Kings 18 23 Nunc igitur transite ad dominum meum regem Assyriorum, et dabo vobis duo millia equorum, et videte an habere valeatis ascensores eorum.
2 Kings 18 24 Et quomodo potestis resistere ante unum satrapam de servis domini mei minimis ? An fiduciam habes in Ægypto propter currus et equites ?
2 Kings 18 25 Numquid sine Domini voluntate ascendi ad locum istum, ut demolirer eum ? Dominus dixit mihi : Ascende ad terram hanc, et demolire eam.
2 Kings 18 26 Dixerunt autem Eliacim filius Helciæ, et Sobna, et Joahe Rabsaci : Precamur ut loquaris nobis servis tuis syriace : siquidem intelligimus hanc linguam : et non loquaris nobis judaice, audiente populo, qui est super murum.
2 Kings 18 27 Responditque eis Rabsaces, dicens : Numquid ad dominum tuum, et ad te misit me dominus meus, ut loquerer sermones hos, et non potius ad viros, qui sedent super murum, ut comedant stercora sua, et bibant urinam suam vobiscum ?
2 Kings 18 28 Stetit itaque Rabsaces, et exclamavit voce magna judaice, et ait : Audite verba regis magni, regis Assyriorum.
2 Kings 18 29 Hæc dicit rex : Non vos seducat Ezechias : non enim poterit eruere vos de manu mea.
2 Kings 18 30 Neque fiduciam vobis tribuat super Dominum, dicens : Eruens liberabit nos Dominus, et non tradetur civitas hæc in manu regis Assyriorum.
2 Kings 18 31 Nolite audire Ezechiam. Hæc enim dicit rex Assyriorum : Facite mecum quod vobis est utile, et egredimini ad me : et comedet unusquisque de vinea sua, et de ficu sua : et bibetis aquas de cisternis vestris,
2 Kings 18 32 donec veniam, et transferam vos in terram, quæ similis est terræ vestræ, in terram fructiferam, et fertilem vini, terram panis et vinearum, terram olivarum, et olei ac mellis, et vivetis, et non moriemini. Nolite audire Ezechiam, qui vos decipit, dicens : Dominus liberabit nos.
2 Kings 18 33 Numquid liberaverunt dii gentium terram suam de manu regis Assyriorum ?
2 Kings 18 34 Ubi est deus Emath, et Arphad ? ubi est deus Sepharvaim, Ana, et Ava ? numquid liberaverunt Samariam de manu mea ?
2 Kings 18 35 Quinam illi sunt in universis diis terrarum, qui eruerunt regionem suam de manu mea ut possit eruere Dominus Jerusalem de manu mea ?
2 Kings 18 36 Tacuit itaque populus, et non respondit ei quidquam : siquidem præceptum regis acceperant ut non responderent ei.
2 Kings 18 37 Venitque Eliacim filius Helciæ, præpositus domus, et Sobna scriba, et Joahe filius Asaph a commentariis ad Ezechiam scissis vestibus, et nuntiaverunt ei verba Rabsacis.
2 Kings 19 1 Quæ cum audisset Ezechias rex, scidit vestimenta sua, et opertus est sacco, ingressusque est domum Domini.
2 Kings 19 2 Et misit Eliacim præpositum domus, et Sobnam scribam, et senes de sacerdotibus opertos saccis, ad Isaiam prophetam filium Amos.
2 Kings 19 3 Qui dixerunt : Hæc dicit Ezechias : Dies tribulationis, et increpationis, et blasphemiæ dies iste : venerunt filii usque ad partum, et vires non habet parturiens.
2 Kings 19 4 Si forte audiat Dominus Deus tuus universa verba Rabsacis, quem misit rex Assyriorum dominus suus, ut exprobraret Deum viventem, et argueret verbis, quæ audivit Dominus Deus tuus : et fac orationem pro reliquiis, quæ repertæ sunt.
2 Kings 19 5 Venerunt ergo servi regis Ezechiæ ad Isaiam.
2 Kings 19 6 Dixitque eis Isaias : Hæc dicetis domino vestro : Hæc dicit Dominus : Noli timere a facie sermonum, quos audisti, quibus blasphemaverunt pueri regis Assyriorum me.
2 Kings 19 7 Ecce ego immittam ei spiritum, et audiet nuntium, et revertetur in terram suam, et dejiciam eum gladio in terra sua.
2 Kings 19 8 Reversus est ergo Rabsaces, et invenit regem Assyriorum expugnantem Lobnam : audierat enim quod recessisset de Lachis.
2 Kings 19 9 Cumque audisset de Tharaca rege Æthiopiæ, dicentes : Ecce, egressus est ut pugnet adversum te : et iret contra eum, misit nuntios ad Ezechiam, dicens :
2 Kings 19 10 Hæc dicite Ezechiæ regi Juda : Non te seducat Deus tuus, in quo habes fiduciam : neque dicas : Non tradetur Jerusalem in manus regis Assyriorum.
2 Kings 19 11 Tu enim ipse audisti quæ fecerunt reges Assyriorum universis terris, quomodo vastaverunt eas : num ergo solus poteris liberari ?
2 Kings 19 12 Numquid liberaverunt dii gentium singulos, quos vastaverunt patres mei, Gozan videlicet, et Haran, et Reseph, et filios Eden, qui erant in Thelassar ?
2 Kings 19 13 Ubi est rex Emath, et rex Arphad, et rex civitatis Sepharvaim, Ana, et Ava ?
2 Kings 19 14 Itaque cum accepisset Ezechias litteras de manu nuntiorum, et legisset eas, ascendit in domum Domini, et expandit eas coram Domino,
2 Kings 19 15 et oravit in conspectu ejus, dicens : Domine Deus Israël, qui sedes super cherubim, tu es Deus solus regum omnium terræ : tu fecisti cælum et terram.
2 Kings 19 16 Inclina aurem tuam, et audi : aperi, Domine, oculos tuos, et vide : audi omnia verba Sennacherib, qui misit ut exprobraret nobis Deum viventem.
2 Kings 19 17 Vere, Domine, dissipaverunt reges Assyriorum gentes, et terras omnium.
2 Kings 19 18 Et miserunt deos eorum in ignem : non enim erant dii, sed opera manuum hominum ex ligno et lapide, et perdiderunt eos.
2 Kings 19 19 Nunc igitur Domine Deus noster, salvos nos fac de manu ejus, ut sciant omnia regna terræ, quia tu es Dominus Deus solus.
2 Kings 19 20 Misit autem Isaias filius Amos ad Ezechiam, dicens : Hæc dicit Dominus Deus Israël : Quæ deprecatus es me super Sennacherib rege Assyriorum, audivi.
2 Kings 19 21 Iste est sermo, quem locutus est Dominus de eo : Sprevit te, et subsannavit te, virgo filia Sion : post tergum tuum caput movit, filia Jerusalem.
2 Kings 19 22 Cui exprobrasti, et quem blasphemasti ? contra quem exaltasti vocem tuam, et elevasti in excelsum oculos tuos ? contra Sanctum Israël.
2 Kings 19 23 Per manum servorum tuorum exprobrasti Domino, et dixisti : In multitudine curruum meorum ascendi excelsa montium in summitate Libani, et succidi sublimes cedros ejus, et electas abietes illius. Et ingressus sum usque ad terminos ejus, et saltum Carmeli ejus
2 Kings 19 24 ego succidi. Et bibi aquas alienas, et siccavi vestigiis pedum meorum omnes aquas clausas.
2 Kings 19 25 Numquid non audisti quid ab initio fecerim ? Ex diebus antiquis plasmavi illud, et nunc adduxi : eruntque in ruinam collium pugnantium civitates munitæ.
2 Kings 19 26 Et qui sedent in eis, humiles manu, contremuerunt et confusi sunt, facti sunt velut fœnum agri, et virens herba tectorum, quæ arefacta est antequam veniret ad maturitatem.
2 Kings 19 27 Habitaculum tuum, et egressum tuum, et introitum tuum, et viam tuam ego præscivi, et furorem tuum contra me.
2 Kings 19 28 Insanisti in me, et superbia tua ascendit in aures meas : ponam itaque circulum in naribus tuis, et camum in labiis tuis, et reducam te in viam, per quam venisti.
2 Kings 19 29 Tibi autem, Ezechia, hoc erit signum : comede hoc anno quæ repereris : in secundo autem anno, quæ sponte nascuntur : porro in tertio anno seminate et metite : plantate vineas, et comedite fructum earum.
2 Kings 19 30 Et quodcumque reliquum fuerit de domo Juda, mittet radicem deorsum, et faciet fructum sursum.
2 Kings 19 31 De Jerusalem quippe egredientur reliquiæ, et quod salvetur de monte Sion : zelus Domini exercituum faciet hoc.
2 Kings 19 32 Quam ob rem hæc dicit Dominus de rege Assyriorum : Non ingredietur urbem hanc, nec mittet in eam sagittam, nec occupabit eam clypeus, nec circumdabit eam munitio.
2 Kings 19 33 Per viam, qua venit, revertetur : et civitatem hanc non ingredietur, dicit Dominus.
2 Kings 19 34 Protegamque urbem hanc, et salvabo eam propter me, et propter David servum meum.
2 Kings 19 35 Factum est igitur in nocte illa, venit angelus Domini, et percussit in castris Assyriorum centum octoginta quinque millia. Cumque diluculo surrexisset, vidit omnia corpora mortuorum : et recedens abiit,
2 Kings 19 36 et reversus est Sennacherib rex Assyriorum, et mansit in Ninive.
2 Kings 19 37 Cumque adoraret in templo Nesroch deum suum, Adramelech et Sarasar filii ejus percusserunt eum gladio, fugeruntque in terram Armeniorum, et regnavit Asarhaddon filius ejus pro eo.
2 Kings 20 1 In diebus illis ægrotavit Ezechias usque ad mortem : et venit ad eum Isaias filius Amos, propheta, dixitque ei : Hæc dicit Dominus Deus : Præcipe domui tuæ : morieris enim tu, et non vives.
2 Kings 20 2 Qui convertit faciem suam ad parietem, et oravit Dominum, dicens :
2 Kings 20 3 Obsecro, Domine : memento, quæso, quomodo ambulaverim coram te in veritate, et in corde perfecto, et quod placitum est coram te fecerim. Flevit itaque Ezechias fletu magno.
2 Kings 20 4 Et antequam egrederetur Isaias mediam partem atrii, factus est sermo Domini ad eum, dicens :
2 Kings 20 5 Revertere, et dic Ezechiæ duci populi mei : Hæc dicit Dominus Deus David patris tui : Audivi orationem tuam, et vidi lacrimas tuas, et ecce sanavi te : die tertio ascendes templum Domini.
2 Kings 20 6 Et addam diebus tuis quindecim annos : sed et de manu regis Assyriorum liberabo te, et civitatem hanc, et protegam urbem istam propter me, et propter David servum meum.
2 Kings 20 7 Dixitque Isaias : Afferte massam ficorum. Quam cum attulissent, et posuissent super ulcus ejus, curatus est.
2 Kings 20 8 Dixerat autem Ezechias ad Isaiam : Quod erit signum, quia Dominus me sanabit, et quia ascensurus sum die tertia templum Domini ?
2 Kings 20 9 Cui ait Isaias : Hoc erit signum a Domino, quod facturus sit Dominus sermonem, quem locutus est : vis ut ascendat umbra decem lineis, an ut revertatur totidem gradibus ?
2 Kings 20 10 Et ait Ezechias : Facile est umbram crescere decem lineis : nec hoc volo ut fiat, sed ut revertatur retrorsum decem gradibus.
2 Kings 20 11 Invocavit itaque Isaias propheta Dominum, et reduxit umbram per lineas, quibus jam descenderat in horologio Achaz, retrorsum decem gradibus.
2 Kings 20 12 In tempore illo misit Berodach Baladan, filius Baladan, rex Babyloniorum, litteras et munera ad Ezechiam : audierat enim quod ægrotasset Ezechias.
2 Kings 20 13 Lætatus est autem in adventu eorum Ezechias, et ostendit eis domum aromatum, et aurum et argentum, et pigmenta varia, unguenta quoque, et domum vasorum suorum, et omnia quæ habere poterat in thesauris suis. Non fuit quod non monstraret eis Ezechias in domo sua, et in omni potestate sua.
2 Kings 20 14 Venit autem Isaias propheta ad regem Ezechiam : dixitque ei : Quid dixerunt viri isti ? aut unde venerunt ad te ? Cui ait Ezechias : De terra longinqua venerunt ad me, de Babylone.
2 Kings 20 15 At ille respondit : Quid viderunt in domo tua ? Ait Ezechias : Omnia quæcumque sunt in domo mea, viderunt : nihil est quod non monstraverim eis in thesauris meis.
2 Kings 20 16 Dixit itaque Isaias Ezechiæ : Audi sermonem Domini :
2 Kings 20 17 Ecce dies venient, et auferentur omnia, quæ sunt in domo tua, et quæ condiderunt patres tui usque in diem hanc, in Babylonem : non remanebit quidquam, ait Dominus.
2 Kings 20 18 Sed et de filiis tuis qui egredientur ex te, quos generabis, tollentur, et erunt eunuchi in palatio regis Babylonis.
2 Kings 20 19 Dixit Ezechias ad Isaiam : Bonus sermo Domini, quem locutus es : sit pax et veritas in diebus meis.
2 Kings 20 20 Reliqua autem sermonum Ezechiæ, et omnis fortitudo ejus, et quomodo fecerit piscinam, et aquæductum, et introduxerit aquas in civitatem, nonne hæc scripta sunt in libro sermonum dierum regum Juda ?
2 Kings 20 21 Dormivitque Ezechias cum patribus suis, et regnavit Manasses filius ejus pro eo.
2 Kings 21 1 Duodecim annorum erat Manasses cum regnare cœpisset, et quinquaginta quinque annis regnavit in Jerusalem : nomen matris ejus Haphsiba.
2 Kings 21 2 Fecitque malum in conspectu Domini, juxta idola gentium, quas delevit Dominus a facie filiorum Israël.
2 Kings 21 3 Conversusque est, et ædificavit excelsa, quæ dissipaverat Ezechias pater ejus : et erexit aras Baal, et fecit lucos sicut fecerat Achab rex Israël, et adoravit omnem militiam cæli, et coluit eam.
2 Kings 21 4 Exstruxitque aras in domo Domini, de qua dixit Dominus : In Jerusalem ponam nomen meum.
2 Kings 21 5 Et exstruxit altaria universæ militiæ cæli in duobus atriis templi Domini.
2 Kings 21 6 Et traduxit filium suum per ignem : et ariolatus est, et observavit auguria, et fecit pythones, et aruspices multiplicavit, ut faceret malum coram Domino, et irritaret eum.
2 Kings 21 7 Posuit quoque idolum luci, quem fecerat, in templo Domini, super quod locutus est Dominus ad David, et ad Salomonem filium ejus : In templo hoc, et in Jerusalem, quam elegi de cunctis tribubus Israël, ponam nomen meum in sempiternum.
2 Kings 21 8 Et ultra non faciam commoveri pedem Israël de terra, quam dedi patribus eorum : si tamen custodierint opere omnia quæ præcepi eis, et universam legem, quam mandavit eis servus meus Moyses.
2 Kings 21 9 Illi vero non audierunt : sed seducti sunt a Manasse, ut facerent malum super gentes, quas contrivit Dominus a facie filiorum Israël.
2 Kings 21 10 Locutusque est Dominus in manu servorum suorum prophetarum, dicens :
2 Kings 21 11 Quia fecit Manasses rex Juda abominationes istas pessimas, super omnia quæ fecerunt Amorrhæi ante eum, et peccare fecit etiam Judam in immunditiis suis :
2 Kings 21 12 propterea hæc dicit Dominus Deus Israël : Ecce ego inducam mala super Jerusalem et Judam : ut quicumque audierit, tinniant ambæ aures ejus.
2 Kings 21 13 Et extendam super Jerusalem funiculum Samariæ, et pondus domus Achab : et delebo Jerusalem, sicut deleri solent tabulæ : et delens vertam, et ducam crebrius stylum super faciem ejus.
2 Kings 21 14 Dimittam vero reliquias hæreditatis meæ, et tradam eas in manus inimicorum ejus : eruntque in vastitatem, et in rapinam cunctis adversariis suis :
2 Kings 21 15 eo quod fecerint malum coram me, et perseveraverint irritantes me, ex die qua egressi sunt patres eorum ex Ægypto, usque ad hanc diem.
2 Kings 21 16 Insuper et sanguinem innoxium fudit Manasses multum nimis, donec impleret Jerusalem usque ad os : absque peccatis suis, quibus peccare fecit Judam, ut faceret malum coram Domino.
2 Kings 21 17 Reliqua autem sermonum Manasse, ut universa quæ fecit, et peccatum ejus, quod peccavit, nonne hæc scripta sunt in libro sermonum dierum regum Juda ?
2 Kings 21 18 Dormivitque Manasses cum patribus suis, et sepultus est in horto domus suæ, in horto Oza : et regnavit Amon filius ejus pro eo.
2 Kings 21 19 Viginti duorum annorum erat Amon cum regnare cœpisset : duobus quoque annis regnavit in Jerusalem : nomen matris ejus Messalemeth filia Harus de Jeteba.
2 Kings 21 20 Fecitque malum in conspectu Domini, sicut fecerat Manasses pater ejus.
2 Kings 21 21 Et ambulavit in omni via, per quam ambulaverat pater ejus : servivitque immunditiis, quibus servierat pater ejus, et adoravit eas,
2 Kings 21 22 et dereliquit Dominum Deum patrum suorum, et non ambulavit in via Domini.
2 Kings 21 23 Tetenderuntque ei insidias servi sui, et interfecerunt regem in domo sua.
2 Kings 21 24 Percussit autem populus terræ omnes, qui conjuraverant contra regem Amon, et constituerunt sibi regem Josiam filium ejus pro eo.
2 Kings 21 25 Reliqua autem sermonum Amon, quæ fecit, nonne hæc scripta sunt in libro sermonum dierum regum Juda ?
2 Kings 21 26 Sepelieruntque eum in sepulchro suo, in horto Oza : et regnavit Josias filius ejus pro eo.
2 Kings 22 1 Octo annorum erat Josias cum regnare cœpisset, triginta et uno anno regnavit in Jerusalem : nomen matris ejus Idida, filia Hadaia de Besecath.
2 Kings 22 2 Fecitque quod placitum erat coram Domino, et ambulavit per omnes vias David patris sui : non declinavit ad dexteram, sive ad sinistram.
2 Kings 22 3 Anno autem octavodecimo regis Josiæ, misit rex Saphan filium Aslia, filii Messulam scribam templi Domini, dicens ei :
2 Kings 22 4 Vade ad Helciam sacerdotem magnum, ut confletur pecunia, quæ illata est in templum Domini, quam collegerunt janitores templi a populo,
2 Kings 22 5 deturque fabris per præpositos domus Domini : qui et distribuant eam his qui operantur in templo Domini, ad instauranda sartatecta templi :
2 Kings 22 6 tignariis videlicet et cæmentariis, et iis qui interrupta componunt : et ut emantur ligna, et lapides de lapicidinis, ad instaurandum templum Domini.
2 Kings 22 7 Verumtamen non supputetur eis argentum quod accipiunt, sed in potestate habeant, et in fide.
2 Kings 22 8 Dixit autem Helcias pontifex ad Saphan scribam : Librum legis reperi in domo Domini : deditque Helcias volumen Saphan, qui et legit illud.
2 Kings 22 9 Venit quoque Saphan scriba ad regem, et renuntiavit ei quod præceperat, et ait : Conflaverunt servi tui pecuniam, quæ reperta est in domo Domini : et dederunt ut distribueretur fabris a præfectis operum templi Domini.
2 Kings 22 10 Narravit quoque Saphan scriba regi, dicens : Librum dedit mihi Helcias sacerdos. Quem cum legisset Saphan coram rege,
2 Kings 22 11 et audisset rex verba libri legis Domini, scidit vestimenta sua.
2 Kings 22 12 Et præcepit Helciæ sacerdoti, et Ahicam filio Saphan, et Achobor filio Micha, et Saphan scribæ, et Asaiæ servo regis, dicens :
2 Kings 22 13 Ite et consulite Dominum super me, et super populo, et super omni Juda, de verbis voluminis istius, quod inventum est : magna enim ira Domini succensa est contra nos : quia non audierunt patres nostri verba libri hujus, ut facerent omne quod scriptum est nobis.
2 Kings 22 14 Ierunt itaque Helcias sacerdos, et Ahicam, et Achobor, et Sapham, et Asaia, ad Holdam prophetidem, uxorem Sellum, filii Thecuæ, filii Araas custodis vestium, quæ habitabat in Jerusalem in Secunda : locutique sunt ad eam.
2 Kings 22 15 Et illa respondit eis : Hæc dicit Dominus Deus Israël : Dicite viro, qui misit vos ad me :
2 Kings 22 16 Hæc dicit Dominus : Ecce, ego adducam mala super locum istum, et super habitatores ejus, omnia verba legis quæ legit rex Juda :
2 Kings 22 17 quia dereliquerunt me, et sacrificaverunt diis alienis, irritantes me in cunctis operibus manuum suarum : et succendetur indignatio mea in loco hoc, et non extinguetur.
2 Kings 22 18 Regi autem Juda, qui misit vos ut consuleretis Dominum, sic dicetis : Hæc dicit Dominus Deus Israël : Pro eo quod audisti verba voluminis,
2 Kings 22 19 et perterritum est cor tuum, et humiliatus es coram Domino, auditis sermonibus contra locum istum, et habitatores ejus, quod videlicet fierent in stuporem et in maledictum : et scidisti vestimenta tua, et flevisti coram me, et ego audivi, ait Dominus :
2 Kings 22 20 idcirco colligam te ad patres tuos, et colligeris ad sepulchrum tuum in pace, ut non videant oculi tui omnia mala quæ inducturus sum super locum istum.
2 Kings 23 1 Et renuntiaverunt regi quod dixerat. Qui misit : et congregati sunt ad eum omnes senes Juda et Jerusalem.
2 Kings 23 2 Ascenditque rex templum Domini, et omnes viri Juda, universique qui habitabant in Jerusalem cum eo sacerdotes et prophetæ, et omnis populus a parvo usque ad magnum : legitque, cunctis audientibus, omnia verba libri fœderis, qui inventus est in domo Domini.
2 Kings 23 3 Stetitque rex super gradum : et fœdus percussit coram Domino, ut ambularent post Dominum, et custodirent præcepta ejus, et testimonia, et cæremonias in omni corde, et in tota anima, et suscitarent verba fœderis hujus, quæ scripta erant in libro illo : acquievitque populus pacto.
2 Kings 23 4 Et præcepit rex Helciæ pontifici, et sacerdotibus secundi ordinis, et janitoribus, ut projicerent de templo Domini omnia vasa, quæ facta fuerant Baal, et in luco, et universæ militiæ cæli : et combussit ea foris Jerusalem in convalle Cedron, et tulit pulverem eorum in Bethel.
2 Kings 23 5 Et delevit aruspices, quos posuerant reges Juda ad sacrificandum in excelsis per civitates Juda, et in circuitu Jerusalem : et eos, qui adolebant incensum Baal, et soli, et lunæ, et duodecim signis, et omni militiæ cæli.
2 Kings 23 6 Et efferri fecit lucum de domo Domini foras Jerusalem in convalle Cedron, et combussit eum ibi, et redegit in pulverem, et projecit super sepulchra vulgi.
2 Kings 23 7 Destruxit quoque ædiculas effeminatorum, quæ erant in domo Domini, pro quibus mulieres texebant quasi domunculas luci.
2 Kings 23 8 Congregavitque omnes sacerdotes de civitatibus Juda : et contaminavit excelsa, ubi sacrificabant sacerdotes de Gabaa usque Bersabee : et destruxit aras portarum in introitu ostii Josue principis civitatis, quod erat ad sinistram portæ civitatis.
2 Kings 23 9 Verumtamen non ascendebant sacerdotes excelsorum ad altare Domini in Jerusalem : sed tantum comedebant azyma in medio fratrum suorum.
2 Kings 23 10 Contaminavit quoque Topheth, quod est in convalle filii Ennom : ut nemo consecraret filium suum aut filiam per ignem, Moloch.
2 Kings 23 11 Abstulit quoque equos, quos dederant reges Juda soli, in introitu templi Domini juxta exedram Nathanmelech eunuchi, qui erat in Pharurim : currus autem solis combussit igni.
2 Kings 23 12 Altaria quoque, quæ erant super tecta cœnaculi Achaz, quæ fecerant reges Juda, et altaria quæ fecerat Manasses in duobus atriis templi Domini, destruxit rex, et cucurrit inde, et dispersit cinerem eorum in torrentem Cedron.
2 Kings 23 13 Excelsa quoque, quæ erant in Jerusalem ad dexteram partem montis offensionis, quæ ædificaverat Salomon rex Israël Astaroth idolo Sidoniorum, et Chamos offensioni Moab, et Melchom abominationi filiorum Ammon, polluit rex.
2 Kings 23 14 Et contrivit statuas, et succidit lucos : replevitque loca eorum ossibus mortuorum.
2 Kings 23 15 Insuper et altare, quod erat in Bethel, et excelsum, quod fecerat Jeroboam filius Nabat, qui peccare fecit Israël : et altare illud, et excelsum destruxit, atque combussit, et comminuit in pulverem, succenditque etiam lucum.
2 Kings 23 16 Et conversus Josias, vidit ibi sepulchra, quæ erant in monte : misitque et tulit ossa de sepulchris, et combussit ea super altare, et polluit illud juxta verbum Domini, quod locutus est vir Dei, qui prædixerat verba hæc.
2 Kings 23 17 Et ait : Quis est titulus ille, quem video ? Responderuntque ei cives urbis illius : Sepulchrum est hominis Dei, qui venit de Juda, et prædixit verba hæc, quæ fecisti super altare Bethel.
2 Kings 23 18 Et ait : Dimitte eum, nemo commoveat ossa ejus. Et intacta manserunt ossa illius cum ossibus prophetæ, qui venerat de Samaria.
2 Kings 23 19 Insuper et omnia fana excelsorum, quæ erant in civitatibus Samariæ, quæ fecerant reges Israël ad irritandum Dominum, abstulit Josias : et fecit eis secundum omnia opera quæ fecerat in Bethel.
2 Kings 23 20 Et occidit universos sacerdotes excelsorum, qui erant ibi super altaria : et combussit ossa humana super ea : reversusque est Jerusalem.
2 Kings 23 21 Et præcepit omni populo, dicens : Facite Phase Domino Deo vestro, secundum quod scriptum est in libro fœderis hujus.
2 Kings 23 22 Nec enim factum est Phase tale a diebus judicum, qui judicaverunt Israël, et omnium dierum regum Israël, et regum Juda,
2 Kings 23 23 sicut in octavodecimo anno regis Josiæ factum est Phase istud Domino in Jerusalem.
2 Kings 23 24 Sed et pythones, et ariolos, et figuras idolorum, et immunditias, et abominationes, quæ fuerant in terra Juda et Jerusalem, abstulit Josias : ut statueret verba legis, quæ scipta sunt in libro, quem invenit Helcias sacerdos in templo Domini.
2 Kings 23 25 Similis illi non fuit ante eum rex, qui reverteretur ad Dominum in omni corde suo, et in tota anima sua, et in universa virtute sua juxta omnem legem Moysi : neque post eum surrexit similis illi.
2 Kings 23 26 Verumtamen non est aversus Dominus ab ira furoris sui magni, quo iratus est furor ejus contra Judam : propter irritationes, quibus provocaverat eum Manasses.
2 Kings 23 27 Dixit itaque Dominus : Etiam Judam auferam a facie mea, sicut abstuli Israël : et projiciam civitatem hanc, quam elegi Jerusalem, et domum, de qua dixi : Erit nomen meum ibi.
2 Kings 23 28 Reliqua autem sermonum Josiæ, et universa quæ fecit, nonne hæc scripta sunt in libro verborum dierum regum Juda ?
2 Kings 23 29 In diebus ejus ascendit Pharao Nechao rex Ægypti, contra regem Assyriorum ad flumen Euphraten : et abiit Josias rex in occursum ejus : et occisus est in Mageddo, cum vidisset eum.
2 Kings 23 30 Et portaverunt eum servi sui mortuum de Mageddo : et pertulerunt in Jerusalem, et sepelierunt eum in sepulchro suo. Tulitque populus terræ Joachaz filium Josiæ : et unxerunt eum, et constituerunt eum regem pro patre suo.
2 Kings 23 31 Viginti trium annorum erat Joachaz cum regnare cœpisset, et tribus mensibus regnavit in Jerusalem : nomen matris ejus Amital, filia Jeremiæ, de Lobna.
2 Kings 23 32 Et fecit malum coram Domino, juxta omnia quæ fecerant patres ejus.
2 Kings 23 33 Vinxitque eum Pharao Nechao in Rebla, quæ est in terra Emath, ne regnaret in Jerusalem : et imposuit mulctam terræ centum talentis argenti, et talento auri.
2 Kings 23 34 Regemque constituit Pharao Nechao Eliacim filium Josiæ pro Josia patre ejus : vertitque nomen ejus Joakim. Porro Joachaz tulit, et duxit in Ægyptum, et mortuus est ibi.
2 Kings 23 35 Argentum autem et aurum dedit Joakim Pharaoni, cum indixisset terræ per singulos, ut conferretur juxta præceptum Pharaonis : et unumquemque juxta vires suas exegit, tam argentum quam aurum de populo terræ : ut daret Pharaoni Nechao.
2 Kings 23 36 Viginti quinque annorum erat Joakim cum regnare cœpisset : et undecim annis regnavit in Jerusalem : nomen matris ejus Zebida filia Phadaia de Ruma.
2 Kings 23 37 Et fecit malum coram Domino juxta omnia quæ fecerant patres ejus.
2 Kings 24 1 In diebus ejus ascendit Nabuchodonosor rex Babylonis, et factus est ei Joakim servus tribus annis : et rursum rebellavit contra eum.
2 Kings 24 2 Immisitque ei Dominus latrunculos Chaldæorum, et latrunculos Syriæ, et latrunculos Moab, et latrunculos filiorum Ammon : et immisit eos in Judam, ut disperderent eum, juxta verbum Domini, quod locutus fuerat per servos suos prophetas.
2 Kings 24 3 Factum est autem hoc per verbum Domini contra Judam, ut auferret eum coram se propter peccata Manasse universa quæ fecit,
2 Kings 24 4 et propter sanguinem innoxium, quem effudit, et implevit Jerusalem cruore innocentium : et ob hanc rem noluit Dominus propitiari.
2 Kings 24 5 Reliqua autem sermonum Joakim, et universa quæ fecit, nonne hæc scripta sunt in libro sermonum dierum regum Juda ? Et dormivit Joakim cum patribus suis :
2 Kings 24 6 et regnavit Joachin filius ejus pro eo.
2 Kings 24 7 Et ultra non addidit rex Ægypti, ut egrederetur de terra sua : tulerat enim rex Babylonis a rivo Ægypti usque ad fluvium Euphraten, omnia quæ fuerant regis Ægypti.
2 Kings 24 8 Decem et octo annorum erat Joachin cum regnare cœpisset, et tribus mensibus regnavit in Jerusalem : nomen matris ejus Nohesta filia Elnathan de Jerusalem.
2 Kings 24 9 Et fecit malum coram Domino, juxta omnia quæ fecerat pater ejus.
2 Kings 24 10 In tempore illo ascenderunt servi Nabuchodonosor regis Babylonis in Jerusalem, et circumdata est urbs munitionibus.
2 Kings 24 11 Venitque Nabuchodonosor rex Babylonis ad civitatem cum servis suis ut oppugnarent eam.
2 Kings 24 12 Egressusque est Joachin rex Juda ad regem Babylonis, ipse et mater ejus, et servi ejus, et principes ejus, et eunuchi ejus : et suscepit eum rex Babylonis anno octavo regni sui.
2 Kings 24 13 Et protulit inde omnes thesauros domus Domini, et thesauros domus regiæ : et concidit universa vasa aurea, quæ fecerat Salomon rex Israël in templo Domini juxta verbum Domini.
2 Kings 24 14 Et transtulit omnem Jerusalem, et universos principes, et omnes fortes exercitus, decem millia, in captivitatem : et omnem artificem et clusorem : nihilque relictum est, exceptis pauperibus populi terræ.
2 Kings 24 15 Transtulit quoque Joachin in Babylonem, et matrem regis, et uxores regis, et eunuchos ejus : et judices terræ duxit in captivitatem de Jerusalem in Babylonem.
2 Kings 24 16 Et omnes viros robustos, septem millia, et artifices, et clusores mille, omnes viros fortes et bellatores : duxitque eos rex Babylonis captivos in Babylonem.
2 Kings 24 17 Et constituit Matthaniam patruum ejus pro eo : imposuitque nomen ei Sedeciam.
2 Kings 24 18 Vigesimum et primum annum ætatis habebat Sedecias cum regnare cœpisset, et undecim annis regnavit in Jerusalem : nomen matris ejus erat Amital, filia Jeremiæ, de Lobna.
2 Kings 24 19 Et fecit malum coram Domino, juxta omnia quæ fecerat Joakim.
2 Kings 24 20 Irascebatur enim Dominus contra Jerusalem et contra Judam, donec projiceret eos a facie sua : recessitque Sedecias a rege Babylonis.
2 Kings 25 1 Factum est autem anno nono regni ejus, mense decimo, decima die mensis, venit Nabuchodonosor rex Babylonis, ipse et omnis exercitus ejus in Jerusalem, et circumdederunt eam : et exstruxerunt in circuitu ejus munitiones.
2 Kings 25 2 Et clausa est civitas atque vallata usque ad undecimum annum regis Sedeciæ,
2 Kings 25 3 nona die mensis : prævaluitque fames in civitate, nec erat panis populo terræ.
2 Kings 25 4 Et interrupta est civitas : et omnes viri bellatores nocte fugerunt per viam portæ, quæ est inter duplicem murum ad hortum regis. Porro Chaldæi obsidebant in circuitu civitatem. Fugit itaque Sedecias per viam, quæ ducit ad campestria solitudinis.
2 Kings 25 5 Et persecutus est exercitus Chaldæorum regem, comprehenditque eum in planitie Jericho : et omnes bellatores, qui erant cum eo, dispersi sunt, et reliquerunt eum.
2 Kings 25 6 Apprehensum ergo regem duxerunt ad regem Babylonis in Reblatha : qui locutus est cum eo judicium.
2 Kings 25 7 Filios autem Sedeciæ occidit coram eo, et oculos ejus effodit, vinxitque eum catenis, et adduxit in Babylonem.
2 Kings 25 8 Mense quinto, septima die mensis, ipse est annus nonusdecimus regis Babylonis : venit Nabuzardan princeps exercitus, servus regis Babylonis, in Jerusalem.
2 Kings 25 9 Et succendit domum Domini, et domum regis : et domos Jerusalem, omnemque domum combussit igni.
2 Kings 25 10 Et muros Jerusalem in circuitu destruxit omnis exercitus Chaldæorum, qui erat cum principe militum.
2 Kings 25 11 Reliquam autem populi partem, quæ remanserat in civitate, et perfugas, qui transfugerant ad regem Babylonis, et reliquum vulgus transtulit Nabuzardan princeps militiæ.
2 Kings 25 12 Et de pauperibus terræ reliquit vinitores et agricolas.
2 Kings 25 13 Columnas autem æreas, quæ erant in templo Domini, et bases, et mare æreum, quod erat in domo Domini, confregerunt Chaldæi, et transtulerunt æs omne in Babylonem.
2 Kings 25 14 Ollas quoque æreas, et trullas, et tridentes, et scyphos, et mortariola, et omnia vasa ærea, in quibus ministrabant, tulerunt.
2 Kings 25 15 Necnon et thuribula, et phialas : quæ aurea, aurea : et quæ argentea, argentea tulit princeps militiæ,
2 Kings 25 16 id est, columnas duas, mare unum, et bases quas fecerat Salomon in templo Domini : non erat pondus æris omnium vasorum.
2 Kings 25 17 Decem et octo cubitos altitudinis habebat columna una : et capitellum æreum super se altitudinis trium cubitorum : et retiaculum, et malogranata super capitellum columnæ, omnia ærea : similem et columna secunda habebat ornatum.
2 Kings 25 18 Tulit quoque princeps militiæ Saraiam sacerdotem primum, et Sophoniam sacerdotem secundum, et tres janitores.
2 Kings 25 19 Et de civitate eunuchum unum, qui erat præfectus super bellatores viros : et quinque viros de his, qui steterant coram rege, quos reperit in civitate : et Sopher principem exercitus, qui probabat tyrones de populo terræ : et sexaginta viros e vulgo, qui inventi fuerant in civitate.
2 Kings 25 20 Quos tollens Nabuzardan princeps militum, duxit ad regem Babylonis in Reblatha.
2 Kings 25 21 Percussitque eos rex Babylonis, et interfecit eos in Reblatha in terra Emath : et translatus est Juda de terra sua.
2 Kings 25 22 Populo autem, qui relictus erat in terra Juda, quem dimiserat Nabuchodonosor rex Babylonis, præfecit Godoliam filium Ahicam filii Saphan.
2 Kings 25 23 Quod cum audissent omnes duces militum, ipsi et viri qui erant cum eis, videlicet quod constituisset rex Babylonis Godoliam, venerunt ad Godoliam in Maspha, Ismahel filius Nathaniæ, et Johanan filius Caree, et Saraia filius Thanehumeth Netophathites, et Jezonias filius Maachathi, ipsi et socii eorum.
2 Kings 25 24 Juravitque Godolias ipsis et sociis eorum, dicens : Nolite timere servire Chaldæis : manete in terra, et servite regi Babylonis, et bene erit vobis.
2 Kings 25 25 Factum est autem in mense septimo, venit Ismahel filius Nathaniæ filii Elisama de semine regio, et decem viri cum eo : percusseruntque Godoliam, qui et mortuus est : sed et Judæos et Chaldæos, qui erant cum eo in Maspha.
2 Kings 25 26 Consurgensque omnis populus a parvo usque ad magnum, et principes militum, venerunt in Ægyptum timentes Chaldæos.
2 Kings 25 27 Factum est vero in anno trigesimo septimo transmigrationis Joachin regis Juda, mense duodecimo, vigesima septima die mensis : sublevavit Evilmerodach rex Babylonis, anno quo regnare cœperat, caput Joachin regis Juda de carcere.
2 Kings 25 28 Et locutus est ei benigne : et posuit thronum ejus super thronum regum, qui erant cum eo in Babylone.
2 Kings 25 29 Et mutavit vestes ejus, quas habuerat in carcere, et comedebat panem semper in conspectu ejus cunctis diebus vitæ suæ.
2 Kings 25 30 Annonam quoque constituit ei sine intermissione, quæ et dabatur ei a rege per singulos dies omnibus diebus vitæ suæ.
1 Chronicles 1 1 Adam, Seth, Enos,
1 Chronicles 1 2 Cainan, Malaleel, Jared,
1 Chronicles 1 3 Henoch, Mathusale, Lamech,
1 Chronicles 1 4 Noë, Sem, Cham, et Japtheth.
1 Chronicles 1 5 Filii Japheth : Gomer, et Magog, et Madai, et Javan, Thubal, Mosoch, Thiras.
1 Chronicles 1 6 Porro filii Gomer : Ascenez, et Riphath, et Thogorma.
1 Chronicles 1 7 Filii autem Javan : Elisa et Tharsis, Cethim et Dodanim.
1 Chronicles 1 8 Filii Cham : Chus, et Mesraim, et Phut, et Chanaan.
1 Chronicles 1 9 Filii autem Chus : Saba, et Hevila, Sabatha, et Regma, et Sabathacha. Porro filii Regma : Saba, et Dadan.
1 Chronicles 1 10 Chus autem genuit Nemrod : iste cœpit esse potens in terra.
1 Chronicles 1 11 Mesraim vero genuit Ludim, et Anamim, et Laabim, et Nephtuim,
1 Chronicles 1 12 Phetrusim quoque, et Casluim : de quibus egressi sunt Philisthiim, et Caphtorim.
1 Chronicles 1 13 Chanaan vero genuit Sidonem primogenitum suum, Hethæum quoque,
1 Chronicles 1 14 et Jebusæum, et Amorrhæum, et Gergesæum,
1 Chronicles 1 15 Hevæumque et Aracæum, et Sinæum.
1 Chronicles 1 16 Aradium quoque, et Samaræum, et Hamathæum.
1 Chronicles 1 17 Filii Sem : Ælam, et Assur, et Arphaxad, et Lud, et Aram, et Hus, et Hul, et Gether, et Mosoch.
1 Chronicles 1 18 Arphaxad autem genuit Sale, qui et ipse genuit Heber.
1 Chronicles 1 19 Porro Heber nati sunt duo filii : nomen uni Phaleg, quia in diebus ejus divisa est terra ; et nomen fratris ejus Jectan.
1 Chronicles 1 20 Jectan autem genuit Elmodad, et Saleph, et Asarmoth, et Jare,
1 Chronicles 1 21 Adoram quoque, et Huzal, et Decla,
1 Chronicles 1 22 Hebal etiam, et Abimaël, et Saba, necnon
1 Chronicles 1 23 et Ophir, et Hevila, et Jobab : omnes isti filii Jectan.
1 Chronicles 1 24 Sem, Arphaxad, Sale,
1 Chronicles 1 25 Heber, Phaleg, Ragau,
1 Chronicles 1 26 Serug, Nachor, Thare,
1 Chronicles 1 27 Abram, iste est Abraham.
1 Chronicles 1 28 Filii autem Abraham, Isaac et Ismahel.
1 Chronicles 1 29 Et hæ generationes eorum. Primogenitus Ismahelis, Nabaioth, et Cedar, et Adbeel, et Mabsam,
1 Chronicles 1 30 et Masma, et Duma, Massa, Hadad, et Thema,
1 Chronicles 1 31 Jetur, Naphis, Cedma : hi sunt filii Ismahelis.
1 Chronicles 1 32 Filii autem Ceturæ concubinæ Abraham, quos genuit : Zamran, Jecsan, Madan, Madian, Jesboc, et Sue. Porro filii Jecsan : Saba, et Dadan. Filii autem Dadan : Assurim, et Latussim, et Laomim.
1 Chronicles 1 33 Filii autem Madian : Epha, et Epher, et Henoch, et Abida, et Eldaa : omnes hi, filii Ceturæ.
1 Chronicles 1 34 Genuit autem Abraham Isaac : cujus fuerunt filii Esau, et Israël.
1 Chronicles 1 35 Filii Esau : Eliphaz, Rahuel, Jehus, Ihelom, et Core.
1 Chronicles 1 36 Filii Eliphaz : Theman, Omar, Sephi, Gathan, Cenez, Thamna, Amalec.
1 Chronicles 1 37 Filii Rahuel : Nahath, Zara, Samma, Meza.
1 Chronicles 1 38 Filii Seir : Lotan, Sobal, Sebeon, Ana, Dison, Eser, Disan.
1 Chronicles 1 39 Filii Lotan : Hori, Homam. Soror autem Lotan fuit Thamna.
1 Chronicles 1 40 Filii Sobal : Alian, et Manahath, et Ebal, Sephi et Onam. Filii Sebeon : Aja et Ana. Filii Ana : Dison.
1 Chronicles 1 41 Filii Dison : Hamram, et Heseban, et Jethran, et Charan.
1 Chronicles 1 42 Filii Eser : Balaan, et Zavan, et Jacan. Filii Disan : Hus et Aran.
1 Chronicles 1 43 Isti sunt reges, qui imperaverunt in terra Edom, antequam esset rex super filios Israël : Bale filius Beor : et nomen civitatis ejus, Denaba.
1 Chronicles 1 44 Mortuus est autem Bale, et regnavit pro eo Jobab filius Zare de Bosra.
1 Chronicles 1 45 Cumque et Jobab fuisset mortuus, regnavit pro eo Husam de terra Themanorum.
1 Chronicles 1 46 Obiit quoque et Husam, et regnavit pro eo Adad filius Badad, qui percussit Madian in terra Moab : et nomen civitatis ejus Avith.
1 Chronicles 1 47 Cumque et Adad fuisset mortuus, regnavit pro eo Semla de Masreca.
1 Chronicles 1 48 Sed et Semla mortuus est, et regnavit pro eo Saul de Rohoboth, quæ juxta amnem sita est.
1 Chronicles 1 49 Mortuo quoque Saul, regnavit pro eo Balanan filius Achobor.
1 Chronicles 1 50 Sed et hic mortuus est, et regnavit pro eo Adad : cujus urbis nomen fuit Phau, et appellata est uxor ejus Meetabel filia Matred filiæ Mezaab.
1 Chronicles 1 51 Adad autem mortuo, duces pro regibus in Edom esse cœperunt : dux Thamna, dux Alva, dux Jetheth,
1 Chronicles 1 52 dux Oolibama, dux Ela, dux Phinon,
1 Chronicles 1 53 dux Cenez, dux Theman, dux Mabsar,
1 Chronicles 1 54 dux Magdiel, dux Hiram : hi duces Edom.
1 Chronicles 2 1 Filii autem Israël : Ruben, Simeon, Levi, Juda, Issachar, et Zabulon,
1 Chronicles 2 2 Dan, Joseph, Benjamin, Nephthali, Gad, et Aser.
1 Chronicles 2 3 Filii Juda : Her, Onan, et Sela : hi tres nati sunt ei de filia Sue Chananitide. Fuit autem Her primogenitus Juda malus coram Domino, et occidit eum.
1 Chronicles 2 4 Thamar autem nurus ejus peperit ei Phares et Zara : omnes ergo filii Juda, quinque.
1 Chronicles 2 5 Filii autem Phares : Hesron et Hamul.
1 Chronicles 2 6 Filii quoque Zaræ : Zamri, et Ethan, et Eman, Chalchal quoque, et Dara, simul quinque.
1 Chronicles 2 7 Filii Charmi : Achar, qui turbavit Israël, et peccavit in furto anathematis.
1 Chronicles 2 8 Filii Ethan : Azarias.
1 Chronicles 2 9 Filii autem Hesron qui nati sunt ei : Jerameel, et Ram, et Calubi.
1 Chronicles 2 10 Porro Ram genuit Aminadab. Aminadab autem genuit Nahasson, principem filiorum Juda.
1 Chronicles 2 11 Nahasson quoque genuit Salma, de quo ortus est Booz.
1 Chronicles 2 12 Booz vero genuit Obed, qui et ipse genuit Isai.
1 Chronicles 2 13 Isai autem genuit primogenitum Eliab, secundum Abinadab, tertium Simmaa,
1 Chronicles 2 14 quartum Nathanaël, quintum Raddai,
1 Chronicles 2 15 sextum Asom, septimum David.
1 Chronicles 2 16 Quorum sorores fuerunt Sarvia, et Abigail. Filii Sarviæ : Abisai, Joab, et Asaël, tres.
1 Chronicles 2 17 Abigail autem genuit Amasa, cujus pater fuit Jether Ismahelites.
1 Chronicles 2 18 Caleb vero filius Hesron accepit uxorem nomine Azuba, de qua genuit Jerioth : fueruntque filii ejus Jaser, et Sobab, et Ardon.
1 Chronicles 2 19 Cumque mortua fuisset Azuba, accepit uxorem Caleb Ephratha, quæ peperit ei Hur.
1 Chronicles 2 20 Porro Hur genuit Uri, et Uri genuit Bezeleel.
1 Chronicles 2 21 Post hæc ingressus est Hesron ad filiam Machir patris Galaad, et accepit eam cum esset annorum sexaginta : quæ peperit ei Segub.
1 Chronicles 2 22 Sed et Segub genuit Jair, et possedit viginti tres civitates in terra Galaad.
1 Chronicles 2 23 Cepitque Gessur, et Aram oppida Jair, et Canath, et viculos ejus sexaginta civitatum : omnes isti, filii Machir patris Galaad.
1 Chronicles 2 24 Cum autem mortuus esset Hesron, ingressus est Caleb ad Ephratha. Habuit quoque Hesron uxorem Abia, quæ peperit ei Assur patrem Thecuæ.
1 Chronicles 2 25 Nati sunt autem filii Jerameel primogeniti Hesron, Ram primogenitus ejus, et Buna, et Aram, et Asom, et Achia.
1 Chronicles 2 26 Duxit quoque uxorem alteram Jerameel, nomine Atara, quæ fuit mater Onam.
1 Chronicles 2 27 Sed et filii Ram primogeniti Jerameel fuerunt Moos, Jamin, et Achar.
1 Chronicles 2 28 Onam autem habuit filios Semei, et Jada. Filii autem Semei : Nadab, et Abisur.
1 Chronicles 2 29 Nomen vero uxoris Abisur, Abihail, quæ peperit ei Ahobban, et Molid.
1 Chronicles 2 30 Filii autem Nadab fuerunt Saled, et Apphaim. Mortuus est autem Saled absque liberis.
1 Chronicles 2 31 Filius vero Apphaim, Jesi : qui Jesi genuit Sesan. Porro Sesan genuit Oholai.
1 Chronicles 2 32 Filii autem Jada fratris Semei : Jether, et Jonathan. Sed et Jether mortuus est absque liberis.
1 Chronicles 2 33 Porro Jonathan genuit Phaleth, et Ziza. Isti fuerunt filii Jerameel.
1 Chronicles 2 34 Sesan autem non habuit filios, sed filias : et servum ægyptium nomine Jeraa.
1 Chronicles 2 35 Deditque ei filiam suam uxorem : quæ peperit ei Ethei.
1 Chronicles 2 36 Ethei autem genuit Nathan, et Nathan genuit Zabad.
1 Chronicles 2 37 Zabad quoque genuit Ophlal, et Ophlal genuit Obed.
1 Chronicles 2 38 Obed genuit Jehu, Jehu genuit Azariam,
1 Chronicles 2 39 Azarias genuit Helles, et Helles genuit Elasa.
1 Chronicles 2 40 Elasa genuit Sisamoi, Sisamoi genuit Sellum,
1 Chronicles 2 41 Sellum genuit Icamiam, Icamia autem genuit Elisama.
1 Chronicles 2 42 Filii autem Caleb fratris Jerameel : Mesa primogenitus ejus, ipse est pater Ziph, et filii Maresa patris Hebron.
1 Chronicles 2 43 Porro filii Hebron, Core, et Taphua, et Recem, et Samma.
1 Chronicles 2 44 Samma autem genuit Raham, patrem Jercaam, et Recem genuit Sammai.
1 Chronicles 2 45 Filius Sammai, Maon : et Maon pater Bethsur.
1 Chronicles 2 46 Epha autem concubina Caleb peperit Haran, et Mosa, et Gezez. Porro Haran genuit Gezez.
1 Chronicles 2 47 Filii autem Jahaddai, Regom, et Joathan, et Gesan, et Phalet, et Epha, et Saaph.
1 Chronicles 2 48 Concubina Caleb Maacha, peperit Saber, et Tharana.
1 Chronicles 2 49 Genuit autem Saaph pater Madmena, Sue patrem Machbena, et patrem Gabaa. Filia vero Caleb fuit Achsa.
1 Chronicles 2 50 Hi erant filii Caleb, filii Hur primogeniti Ephratha, Sobal pater Cariathiarim.
1 Chronicles 2 51 Salma pater Bethlehem, Hariph pater Bethgader.
1 Chronicles 2 52 Fuerunt autem filii Sobal patris Cariathiarim, qui videbat dimidium requietionum.
1 Chronicles 2 53 Et de cognatione Cariathiarim, Jethrei, et Aphuthei, et Semathei, et Maserei. Ex his egressi sunt Saraitæ, et Esthaolitæ.
1 Chronicles 2 54 Filii Salma, Bethlehem, et Netophathi, coronæ domus Joab, et dimidium requietionis Sarai.
1 Chronicles 2 55 Cognationes quoque scribarum habitantium in Jabes, canentes atque resonantes, et in tabernaculis commorantes. Hi sunt Cinæi, qui venerunt de Calore patris domus Rechab.
1 Chronicles 3 1 David vero hos habuit filios, qui ei nati sunt in Hebron : primogenitum Amnon ex Achinoam Jezrahelitide, secundum Daniel de Abigail Carmelitide,
1 Chronicles 3 2 tertium Absalom filium Maacha filiæ Tholmai regis Gessur, quartum Adoniam filium Aggith,
1 Chronicles 3 3 quintum Saphathiam ex Abital, sextum Jethraham de Egla uxore sua.
1 Chronicles 3 4 Sex ergo nati sunt ei in Hebron, ubi regnavit septem annis et sex mensibus. Triginta autem et tribus annis regnavit in Jerusalem.
1 Chronicles 3 5 Porro in Jerusalem nati sunt ei filii, Simmaa, et Sobab, et Nathan, et Salomon, quatuor de Bethsabee filia Ammiel,
1 Chronicles 3 6 Jebaar quoque et Elisama,
1 Chronicles 3 7 et Eliphaleth, et Noge, et Nepheg, et Japhia,
1 Chronicles 3 8 necnon Elisama, et Eliada, et Elipheleth, novem :
1 Chronicles 3 9 omnes hi, filii David absque filiis concubinarum : habueruntque sororem Thamar.
1 Chronicles 3 10 Filius autem Salomonis, Roboam : cujus Abia filius genuit Asa. De hoc quoque natus est Josaphat,
1 Chronicles 3 11 pater Joram : qui Joram genuit Ochoziam, ex quo ortus est Joas :
1 Chronicles 3 12 et hujus Amasias filius genuit Azariam. Porro Azariæ filius Joatham
1 Chronicles 3 13 procreavit Achaz patrem Ezechiæ, de quo natus est Manasses.
1 Chronicles 3 14 Sed et Manasses genuit Amon patrem Josiæ.
1 Chronicles 3 15 Filii autem Josiæ fuerunt : primogenitus Johanan, secundus Joakim, tertius Sedecias quartus Sellum.
1 Chronicles 3 16 De Joakim natus est Jechonias, et Sedecias.
1 Chronicles 3 17 Filii Jechoniæ fuerunt : Asir, Salathiel,
1 Chronicles 3 18 Melchiram, Phadaia, Senneser, et Jecemia, Sama, et Nadabia.
1 Chronicles 3 19 De Phadaia orti sunt Zorobabel et Semei. Zorobabel genuit Mosollam, Hananiam, et Salomith sororem eorum :
1 Chronicles 3 20 Hasaban quoque, et Ohol, et Barachian, et Hasadian, Josabhesed, quinque.
1 Chronicles 3 21 Filius autem Hananiæ, Phaltias pater Jeseiæ, cujus filius Raphaia : hujus quoque filius, Arnan, de quo natus est Obdia, cujus filius fuit Sechenias.
1 Chronicles 3 22 Filius Secheniæ, Semeia : cujus filii Hattus, et Jegaal, et Baria, et Naaria, et Saphat, sex numero.
1 Chronicles 3 23 Filius Naariæ, Elioënai, et Ezechias, et Ezricam, tres.
1 Chronicles 3 24 Filii Elioënai, Oduia, et Eliasub, et Pheleia, et Accub, et Johanan, et Dalaia, et Anani, septem.
1 Chronicles 4 1 Filii Juda : Phares, Hesron, et Charmi, et Hur, et Sobal.
1 Chronicles 4 2 Raia vero filius Sobal genuit Jahath, de quo nati sunt Ahumai, et Laad : hæ cognationes Sarathi.
1 Chronicles 4 3 Ista quoque stirpes Etam : Jezrahel, et Jesema, et Jedebos. Nomen quoque sororis eorum, Asalelphuni.
1 Chronicles 4 4 Phanuel autem pater Gedor, et Ezer pater Hosa : isti sunt filii Hur primogeniti Ephratha patris Bethlehem.
1 Chronicles 4 5 Assur vero patri Thecuæ erant duæ uxores, Halaa et Naara.
1 Chronicles 4 6 Peperit autem ei Naara, Oozam, et Hepher, et Themani, et Ahasthari : isti sunt filii Naara.
1 Chronicles 4 7 Porro filii Halaa, Sereth, Isaar et Ethnan.
1 Chronicles 4 8 Cos autem genuit Anob, et Soboba, et cognationem Aharehel filii Arum.
1 Chronicles 4 9 Fuit autem Jabes inclytus præ fratribus suis, et mater ejus vocavit nomen illius Jabes, dicens : Quia peperi eum in dolore.
1 Chronicles 4 10 Invocavit vero Jabes Deum Israël, dicens : Si benedicens benedixeris mihi, et dilataveris terminos meos, et fuerit manus tua mecum, et feceris me a malitia non opprimi. Et præstitit Deus quæ precatus est.
1 Chronicles 4 11 Caleb autem frater Sua genuit Mahir, qui fuit pater Esthon.
1 Chronicles 4 12 Porro Esthon genuit Bethrapha, et Phesse, et Tehinna patrem urbis Naas : hi sunt viri Recha.
1 Chronicles 4 13 Filii autem Cenez, Othoniel, et Saraia. Porro filii Othoniel, Hathath, et Maonathi.
1 Chronicles 4 14 Maonathi genuit Ophra, Saraia autem genuit Joab patrem Vallis artificum : ibi quippe artifices erant.
1 Chronicles 4 15 Filii vero Caleb filii Jephone, Hir, et Ela, et Naham. Filii quoque Ela : Cenez.
1 Chronicles 4 16 Filii quoque Jaleleel : Ziph, et Zipha, Thiria, et Asraël.
1 Chronicles 4 17 Et filii Ezra, Jether, et Mered, et Epher, et Jalon, genuitque Mariam, et Sammai, et Jesba patrem Esthamo.
1 Chronicles 4 18 Uxor quoque ejus Judaia, peperit Jared patrem Gedor, et Heber patrem Socho, et Icuthiel patrem Zanoë : hi autem filii Bethiæ filiæ Pharaonis, quam accepit Mered.
1 Chronicles 4 19 Et filii uxoris Odaiæ sororis Naham patris Ceila, Garmi, et Esthamo, qui fuit de Machathi.
1 Chronicles 4 20 Filii quoque Simon, Amnon, et Rinna filius Hanan, et Thilon. Et filii Jesi, Zoheth, et Benzoheth.
1 Chronicles 4 21 Filii Sela, filii Juda : Her pater Lecha, et Laada pater Maresa, et cognationes domus operantium byssum in Domo juramenti.
1 Chronicles 4 22 Et qui stare fecit solem, virique Mendacii, et Securus, et Incendens, qui principes fuerunt in Moab, et qui reversi sunt in Lahem : hæc autem verba vetera.
1 Chronicles 4 23 Hi sunt figuli habitantes in plantationibus, et in sepibus, apud regem in operibus ejus, commoratique sunt ibi.
1 Chronicles 4 24 Filii Simeon : Namuel et Jamin, Jarib, Zara, Saul.
1 Chronicles 4 25 Sellum filius ejus, Mapsam filius ejus, Masma filius ejus.
1 Chronicles 4 26 Filii Masma : Hamuel filius ejus, Zachur filius ejus, Semei filius ejus.
1 Chronicles 4 27 Filii Semei sedecim, et filiæ sex : fratres autem ejus non habuerunt filios multos, et universa cognatio non potuit adæquare summam filiorum Juda.
1 Chronicles 4 28 Habitaverunt autem in Bersabee, et Molada, et Hasarsuhal,
1 Chronicles 4 29 et in Bala, et in Asom, et in Tholad,
1 Chronicles 4 30 et in Bathuel, et in Horma, et in Siceleg,
1 Chronicles 4 31 et in Bethmarchaboth, et in Hasarsusim, et in Bethberai, et in Saarim : hæ civitates eorum usque ad regem David.
1 Chronicles 4 32 Villæ quoque eorum : Etam, et Aën, Remmon, et Thochen, et Asan, civitates quinque.
1 Chronicles 4 33 Et universi vinculi eorum per circuitum civitatum istarum usque ad Baal : hæc est habitatio eorum, et sedium distributio.
1 Chronicles 4 34 Mosobab quoque et Jemlech, et Josa filius Amasiæ,
1 Chronicles 4 35 et Joël, et Jehu filius Josabiæ filii Saraiæ filii Asiel,
1 Chronicles 4 36 et Elioënai, et Jacoba, et Isuhaia, et Asaia, et Adiel, et Ismiel, et Banaia,
1 Chronicles 4 37 Ziza quoque filius Sephei filii Allon filii Idaia filii Semri filii Samaia.
1 Chronicles 4 38 Isti sunt nominati principes in cognationibus suis, et in domo affinitatum suarum multiplicati sunt vehementer.
1 Chronicles 4 39 Et profecti sunt ut ingrederentur in Gador usque ad orientem vallis, et ut quærerent pascua gregibus suis.
1 Chronicles 4 40 Inveneruntque pascuas uberes, et valde bonas, et terram latissimam et quietam et fertilem, in qua ante habitaverant de stirpe Cham.
1 Chronicles 4 41 Hi ergo venerunt, quos supra descripsimus nominatim, in diebus Ezechiæ regis Juda : et percusserunt tabernacula eorum, et habitatores qui inventi fuerant ibi, et deleverunt eos usque in præsentem diem : habitaveruntque pro eis, quoniam uberrimas pascuas ibidem repererunt.
1 Chronicles 4 42 De filiis quoque Simeon abierunt in montem Seir viri quingenti, habentes principes Phalthiam et Naariam et Raphaiam et Oziel filios Jesi :
1 Chronicles 4 43 et percusserunt reliquias, quæ evadere potuerant, Amalecitarum, et habitaverunt ibi pro eis usque ad diem hanc.
1 Chronicles 5 1 Filii quoque Ruben primogeniti Israël. (Ipse quippe fuit primogenitus ejus : sed cum violasset thorum patris sui, data sunt primogenita ejus filiis Joseph filii Israël, et non est ille reputatus in primogenitum.
1 Chronicles 5 2 Porro Judas, qui erat fortissimus inter fratres suos, de stirpe ejus principes germinati sunt : primogenita autem reputata sunt Joseph.)
1 Chronicles 5 3 Filii ergo Ruben primogeniti Israël : Enoch, et Phallu, Esron, et Carmi.
1 Chronicles 5 4 Filii Joël : Samia filius ejus, Gog filius ejus, Semei filius ejus,
1 Chronicles 5 5 Micha filius ejus, Reia filius ejus, Baal filius ejus,
1 Chronicles 5 6 Beera filius ejus, quem captivum duxit Thelgathphalnasar rex Assyriorum, et fuit princips in tribu Ruben.
1 Chronicles 5 7 Fratres autem ejus, et universa cognatio ejus, quando numerabantur per familias suas, habuerunt principes Jehiel, et Zachariam.
1 Chronicles 5 8 Porro Bala filius Azaz filii Samma filii Joël, ipse habitavit in Aroër usque ad Nebo, et Beelmeon.
1 Chronicles 5 9 Contra orientalem quoque plagam habitavit usque ad introitum eremi, et flumen Euphraten. Multum quippe jumentorum numerum possidebant in terra Galaad.
1 Chronicles 5 10 In diebus autem Saul præliati sunt contra Agareos, et interfecerunt illos, habitaveruntque pro eis in tabernaculis eorum, in omni plaga, quæ respicit ad orientem Galaad.
1 Chronicles 5 11 Filii vero Gad e regione eorum habitaverunt in terra Basan usque Selcha :
1 Chronicles 5 12 Joël in capite, et Saphan secundus : Janai autem, et Saphat in Basan.
1 Chronicles 5 13 Fratres vero eorum secundum domos cognationum suarum, Michaël, et Mosollam, et Sebe, et Jorai, et Jachan, et Zie, et Heber, septem.
1 Chronicles 5 14 Hi filii Abihail, filii Huri, filii Jara, filii Galaad, filii Michaël, filii Jesesi, filii Jeddo, filii Buz.
1 Chronicles 5 15 Fratres quoque filii Abdiel, filii Guni, princeps domus in familiis suis.
1 Chronicles 5 16 Et habitaverunt in Galaad, et in Basan, et in viculis ejus, et in cunctis suburbanis Saron, usque ad terminos.
1 Chronicles 5 17 Omnes hi numerati sunt in diebus Joathan regis Juda, et in diebus Jeroboam regis Israël.
1 Chronicles 5 18 Filii Ruben, et Gad, et dimidiæ tribus Manasse, viri bellatores, scuta portantes, et gladios, et tendentes arcum, eruditique ad prælia, quadraginta quatuor millia et septingenti sexaginta, procedentes ad pugnam.
1 Chronicles 5 19 Dimicaverunt contra Agareos : Ituræi vero, et Naphis, et Nodab
1 Chronicles 5 20 præbuerunt eis auxilium. Traditique sunt in manus eorum Agarei, et universi, qui fuerant cum eis, quia Deum invocaverunt cum præliarentur : et exaudivit eos, eo quod credidissent in eum.
1 Chronicles 5 21 Ceperuntque omnia quæ possederant, camelorum quinquaginta millia, et ovium ducenta quinquaginta millia, et asinos duo millia, et animas hominum centum millia.
1 Chronicles 5 22 Vulnerati autem multi corruerunt : fuit enim bellum Domini. Habitaveruntque pro eis usque ad transmigrationem.
1 Chronicles 5 23 Filii quoque dimidiæ tribus Manasse possederunt terram a finibus Basan usque Baal, Hermon, et Sanir, et montem Hermon : ingens quippe numerus erat.
1 Chronicles 5 24 Et hi fuerunt principes domus cognationis eorum : Epher, et Jesi, et Eliel, et Ezriel, et Jeremia, et Odoia, et Jediel, viri fortissimi et potentes, et nominati duces in familiis suis.
1 Chronicles 5 25 Reliquerunt autem Deum patrum suorum, et fornicati sunt post deos populorum terræ, quos abstulit Deus coram eis.
1 Chronicles 5 26 Et suscitavit Deus Israël spiritum Phul regis Assyriorum, et spiritum Thelgathphalnasar regis Assur : et transtulit Ruben, et Gad, et dimidiam tribum Manasse, et adduxit eos in Lahela, et in Habor, et Ara, et fluvium Gozan, usque ad diem hanc.
1 Chronicles 6 1 Filii Levi : Gerson, Caath, et Merari.
1 Chronicles 6 2 Filii Caath : Amram, Isaar, Hebron, et Oziel.
1 Chronicles 6 3 Filii Amram : Aaron, Moyses, et Maria. Filii Aaron : Nadab et Abiu, Eleazar, et Ithamar.
1 Chronicles 6 4 Eleazar genuit Phinees, et Phinees genuit Abisue.
1 Chronicles 6 5 Abisue vero genuit Bocci, et Bocci genuit Ozi.
1 Chronicles 6 6 Ozi genuit Zaraiam, et Zaraias genuit Meraioth.
1 Chronicles 6 7 Porro Meraioth genuit Amariam, et Amarias genuit Achitob.
1 Chronicles 6 8 Achitob genuit Sadoc, et Sadoc genuit Achimaas,
1 Chronicles 6 9 Achimaas genuit Azariam, Azarias genuit Johanan,
1 Chronicles 6 10 Johanan genuit Azariam : ipse est qui sacerdotio functus est in domo, quam ædificavit Salomon in Jerusalem.
1 Chronicles 6 11 Genuit autem Azarias Amariam, et Amarias genuit Achitob,
1 Chronicles 6 12 Achitob genuit Sadoc, et Sadoc genuit Sellum,
1 Chronicles 6 13 Sellum genuit Helciam, et Helcias genuit Azariam,
1 Chronicles 6 14 Azarias genuit Saraiam, et Saraias genuit Josedec.
1 Chronicles 6 15 Porro Josedec egressus est, quando transtulit Dominus Judam, et Jerusalem per manus Nabuchodonosor.
1 Chronicles 6 16 Filii ergo Levi : Gersom, Caath, et Merari.
1 Chronicles 6 17 Et hæc nomina filiorum Gersom : Lobni, et Semei.
1 Chronicles 6 18 Filii Caath : Amram, et Isaar, et Hebron, et Oziel.
1 Chronicles 6 19 Filii Merari : Moholi et Musi. Hæ autem cognationes Levi secundum familias eorum.
1 Chronicles 6 20 Gersom : Lobni filius ejus, Jahath filius ejus, Zamma filius ejus,
1 Chronicles 6 21 Joah filius ejus, Addo filius ejus, Zara filius ejus, Jethrai filius ejus.
1 Chronicles 6 22 Filii Caath : Aminadab filius ejus, Core filius ejus, Asir filius ejus,
1 Chronicles 6 23 Elcana filius ejus, Abiasaph filius ejus, Asir filius ejus,
1 Chronicles 6 24 Thahath filius ejus, Uriel filius ejus, Ozias filius ejus, Saul filius ejus.
1 Chronicles 6 25 Filii Elcana, Amasai et Achimoth
1 Chronicles 6 26 et Elcana : filii Elcana : Sophai filius ejus, Nahath filius ejus,
1 Chronicles 6 27 Eliab filius ejus, Jeroham filius ejus, Elcana filius ejus.
1 Chronicles 6 28 Filii Samuel : primogenitus Vasseni, et Abia.
1 Chronicles 6 29 Filii autem Merari, Moholi : Lobni filius ejus, Semei filius ejus, Oza filius ejus,
1 Chronicles 6 30 Sammaa filius ejus, Haggia filius ejus, Asaia filius ejus.
1 Chronicles 6 31 Isti sunt, quos constituit David super cantores domus Domini, ex quo collocata est arca :
1 Chronicles 6 32 et ministrabant coram tabernaculo testimonii, canentes donec ædificaret Salomon domum Domini in Jerusalem : stabant autem juxta ordinem suum in ministerio.
1 Chronicles 6 33 Hi vero sunt, qui assistebant cum filiis suis, de filiis Caath, Hemam cantor filius Johel, filii Samuel,
1 Chronicles 6 34 filii Elcana, filii Jeroham, filii Eliel, filii Thohu,
1 Chronicles 6 35 filii Suph, filii Elcana, filii Mahath, filii Amasai,
1 Chronicles 6 36 filii Elcana, filii Johel, filii Azariæ, filii Sophoniæ,
1 Chronicles 6 37 filii Thahath, filii Asir, filii Abiasaph, filii Core,
1 Chronicles 6 38 filii Isaar, filii Caath, filii Levi, filii Israël.
1 Chronicles 6 39 Et frater ejus Asaph, qui stabat a dextris ejus, Asaph filius Barachiæ, filii Samaa,
1 Chronicles 6 40 filii Michaël, filii Basaiæ, filii Melchiæ,
1 Chronicles 6 41 filii Athanai, filii Zara, filii Adaia,
1 Chronicles 6 42 filii Ethan, filii Zamma, filii Semei,
1 Chronicles 6 43 filii Jeth, filii Gersom, filii Levi.
1 Chronicles 6 44 Filii autem Merari fratres eorum, ad sinistram, Ethan filius Cusi, filii Abdi, filii Maloch,
1 Chronicles 6 45 filii Hasabiæ, filii Amasiæ, filii Helciæ,
1 Chronicles 6 46 filii Amasai, filii Boni, filii Somer,
1 Chronicles 6 47 filii Moholi, filii Musi, filii Merari, filii Levi.
1 Chronicles 6 48 Fratres quoque eorum Levitæ, qui ordinati sunt in cunctum ministerium tabernaculi domus Domini.
1 Chronicles 6 49 Aaron vero, et filii ejus adolebant incensum super altare holocausti, et super altare thymiamatis, in omne opus Sancti sanctorum : et ut precarentur pro Israël juxta omnia, quæ præceperat Moyses servus Dei.
1 Chronicles 6 50 Hi sunt autem filii Aaron : Eleazar filius ejus, Phinees filius ejus, Abisue filius ejus,
1 Chronicles 6 51 Bocci filius ejus, Ozi filius ejus, Zarahia filius ejus,
1 Chronicles 6 52 Meraioth filius ejus, Amarias filius ejus, Achitob filius ejus,
1 Chronicles 6 53 Sadoc filius ejus, Achimaas filius ejus.
1 Chronicles 6 54 Et hæc habitacula eorum per vicos atque confinia, filiorum scilicet Aaron, juxta cognationes Caathitarum : ipsis enim sorte contigerant.
1 Chronicles 6 55 Dederunt igitur eis Hebron in terra Juda, et suburbana ejus per circuitum :
1 Chronicles 6 56 agros autem civitatis, et villas, Caleb filio Jephone.
1 Chronicles 6 57 Porro filiis Aaron dederunt civitates ad confugiendum Hebron, et Lobna, et suburbana ejus,
1 Chronicles 6 58 Jether quoque, et Esthemo cum suburbanis suis, sed et Helon, et Dabir cum suburbanis suis,
1 Chronicles 6 59 Asan quoque, et Bethsemes, et suburbana earum.
1 Chronicles 6 60 De tribu autem Benjamin, Gabee et suburbana ejus, et Almath cum suburbanis suis, Anathoth quoque cum suburbanis suis : omnes civitates, tredecim, per cognationes suas.
1 Chronicles 6 61 Filiis autem Caath residuis de cognatione sua dederunt ex dimidia tribu Manasse in possessionem urbes decem.
1 Chronicles 6 62 Porro filiis Gersom per cognationes suas de tribu Issachar, et de tribu Aser, et de tribu Nephthali, et de tribu Manasse in Basan, urbes tredecim.
1 Chronicles 6 63 Filiis autem Merari per cognationes suas de tribu Ruben, et de tribu Gad, et de tribu Zabulon, dederunt sorte civitates duodecim.
1 Chronicles 6 64 Dederunt quoque filii Israël Levitis civitates, et suburbana earum :
1 Chronicles 6 65 dederuntque per sortem, ex tribu filiorum Juda, et ex tribu filiorum Simeon, et ex tribu filiorum Benjamin urbes has, quas vocaverunt nominibus suis,
1 Chronicles 6 66 et his, qui erant de cognatione filiorum Caath, fueruntque civitates in terminis eorum de tribu Ephraim.
1 Chronicles 6 67 Dederunt ergo eis urbes ad confugiendum, Sichem cum suburbanis suis in monte Ephraim, et Gazer cum suburbanis suis,
1 Chronicles 6 68 Jecmaam quoque cum suburbanis suis, et Bethoron similiter,
1 Chronicles 6 69 necnon et Helon cum suburbanis suis, et Gethremmon in eumdem modum.
1 Chronicles 6 70 Porro ex dimidia tribu Manasse, Aner et suburbana ejus, Balaam et suburbana ejus : his videlicet, qui de cognatione filiorum Caath reliqui erant.
1 Chronicles 6 71 Filiis autem Gersom de cognatione dimidiæ tribus Manasse, Gaulon in Basan, et suburbana ejus, et Astaroth cum suburbanis suis.
1 Chronicles 6 72 De tribu Issachar, Cedes et suburbanis suis, et Dabereth cum suburbanis suis,
1 Chronicles 6 73 Ramoth quoque et suburbana ejus, et Anem cum suburbanis suis.
1 Chronicles 6 74 De tribu vero Aser : Masal cum suburbanis suis, et Abdon similiter,
1 Chronicles 6 75 Hucac quoque et suburbana ejus, et Rohob cum suburbanis suis.
1 Chronicles 6 76 Porro de tribu Nephthali, Cedes in Galilæa et suburbana ejus, Hamon cum suburbanis suis, et Cariathaim et suburbana ejus.
1 Chronicles 6 77 Filiis autem Merari residuis : de tribu Zabulon, Remmono et suburbana ejus, et Thabor cum suburbanis sus :
1 Chronicles 6 78 trans Jordanem quoque ex adverso Jericho contra orientem Jordanis, de tribu Ruben, Bosor in solitudine cum suburbanis suis, et Jassa cum suburbanis suis,
1 Chronicles 6 79 Cademoth quoque et suburbana ejus, et Mephaat cum suburbanis suis.
1 Chronicles 6 80 Necnon et de tribu Gad, Ramoth in Galaad et suburbana ejus, et Manaim cum suburbanis suis,
1 Chronicles 6 81 sed et Hesebon cum suburbanis suis, et Jezer cum suburbanis suis.
1 Chronicles 7 1 Porro filii Issachar : Thola, et Phua, Jasub, et Simeron, quatuor.
1 Chronicles 7 2 Filii Thola : Ozi, et Raphaia, et Jeriel, et Jemai, et Jebsem, et Samuel, principes per domos cognationum suarum. De stirpe Thola viri fortissimi numerati sunt in diebus David, viginti duo millia sexcenti.
1 Chronicles 7 3 Filii Ozi : Izrahia, de quo nati sunt Michaël, et Obadia, et Joël, et Jesia, quinque omnes principes.
1 Chronicles 7 4 Cumque eis per familias, et populos suos, accincti ad prælium, viri fortissimi, triginta sex millia : multas enim habuerunt uxores, et filios.
1 Chronicles 7 5 Fratres quoque eorum per omnem cognationem Issachar robustissimi ad pugnandum, octoginta septem millia numerati sunt.
1 Chronicles 7 6 Filii Benjamin : Bela, et Bechor, et Jadihel, tres.
1 Chronicles 7 7 Filii Bela : Esbon, et Ozi, et Oziel, et Jerimoth, et Urai, quinque principes familiarum, et ad pugnandum robustissimi : numerus autem eorum, viginti duo millia et triginta quatuor.
1 Chronicles 7 8 Porro filii Bechor : Zamira, et Joas, et Eliezer, et Elioënai, et Amri, et Jerimoth, et Abia, et Anathoth, et Almath : omnes hi, filii Bechor.
1 Chronicles 7 9 Numerati sunt autem per familias suas principes cognationum suarum ad bella fortissimi, viginti millia et ducenti.
1 Chronicles 7 10 Porro filii Jadihel : Balan. Filii autem Balan : Jehus, et Benjamin, et Aod, et Chanana, et Zethan, et Tharsis, et Ahisahar :
1 Chronicles 7 11 omnes hi filii Jadihel, principes cognationum suarum viri fortissimi, decem et septem millia et ducenti ad prælium procedentes.
1 Chronicles 7 12 Sepham quoque, et Hapham filii Hir : et Hasim filii Aher.
1 Chronicles 7 13 Filii autem Nephthali : Jaziel, et Guni, et Jeser, et Sellum, filii Bala.
1 Chronicles 7 14 Porro filius Manasse, Esriel : concubinaque ejus Syra peperit Machir patrem Galaad.
1 Chronicles 7 15 Machir autem accepit uxores filiis suis Happhim, et Saphan : et habuit sororem nomine Maacha : nomen autem secundi, Salphaad, natæque sunt Salphaad filiæ.
1 Chronicles 7 16 Et peperit Maacha uxor Machir filium, vocavitque nomen ejus Phares : porro nomen fratris ejus, Sares : et filii ejus, Ulam, et Recen.
1 Chronicles 7 17 Filius autem Ulam, Badan : hi sunt filii Galaad, filii Machir, filii Manasse.
1 Chronicles 7 18 Soror autem ejus Regina peperit Virum decorum, et Abiezer, et Mohola.
1 Chronicles 7 19 Erant autem filii Semida, Ahin, et Sechem, et Leci, et Aniam.
1 Chronicles 7 20 Filii autem Ephraim : Suthala, Bared filius ejus, Thahath filius ejus, Elada filius ejus, Thahath filius ejus, hujus filius Zabad,
1 Chronicles 7 21 et hujus filius Suthula, et hujus filius Ezer et Elad : occiderunt autem eos viri Geth indigenæ, quia descenderant ut invaderent possessiones eorum.
1 Chronicles 7 22 Luxit igitur Ephraim pater eorum multis diebus, et venerunt fratres ejus ut consolarentur eum.
1 Chronicles 7 23 Ingressusque est ad uxorem suam : quæ concepit, et peperit filium, et vocavit nomen ejus Beria, eo quod in malis domus ejus ortus esset :
1 Chronicles 7 24 filia autem ejus fuit Sara, quæ ædificavit Bethoron inferiorem et superiorem, et Ozensara.
1 Chronicles 7 25 Porro filius ejus Rapha, et Reseph, et Thale, de quo natus est Thaan,
1 Chronicles 7 26 qui genuit Laadan : hujus quoque filius Ammiud, qui genuit Elisama,
1 Chronicles 7 27 de quo ortus est Nun, qui habuit filium Josue.
1 Chronicles 7 28 Possessio autem eorum et habitatio, Bethel cum filiabus suis, et contra orientem Noran, ad occidentalem plagam Gazer et filiæ ejus, Sichem quoque cum filiabus suis, usque ad Aza cum filiabus ejus.
1 Chronicles 7 29 Juxta filios quoque Manasse Bethsan, et filias ejus, Thanach et filias ejus, Mageddo et filias ejus, Dor et filias ejus : in his habitaverunt filii Joseph, filii Israël.
1 Chronicles 7 30 Filii Aser : Jemna, et Jesua, et Jessui, et Baria, et Sara soror eorum.
1 Chronicles 7 31 Filii autem Baria : Heber, et Melchiel : ipse est pater Barsaith.
1 Chronicles 7 32 Heber autem genuit Jephlat, et Somer, et Hotham, et Suaa sororem eorum.
1 Chronicles 7 33 Filii Jephlat : Phosech, et Chamaal, et Asoth : hi filii Jephlat.
1 Chronicles 7 34 Porro filii Somer : Ahi, et Roaga, et Haba, et Aram.
1 Chronicles 7 35 Filii autem Helem fratris ejus : Supha, et Jemna, et Selles et Amal.
1 Chronicles 7 36 Filii Supha : Sue, Harnapher, et Sual, et Beri, et Jamra,
1 Chronicles 7 37 Bosor, et Hod, et Samma, et Salusa, et Jethran, et Bera.
1 Chronicles 7 38 Filii Jether : Jephone, et Phaspha, et Ara.
1 Chronicles 7 39 Filii autem Olla : Aree, et Haniel, et Resia.
1 Chronicles 7 40 Omnes hi filii Aser, principes cognationum, electi atque fortissimi duces ducum : numerus autem eorum ætatis, quæ apta esset ad bellum, viginti sex millia.
1 Chronicles 8 1 Benjamin autem genuit Bale primogenitum suum, Asbel secundum, Ahara tertium,
1 Chronicles 8 2 Nohaa quartum, et Rapha quintum.
1 Chronicles 8 3 Fueruntque filii Bale : Addar, et Gera, et Abiud,
1 Chronicles 8 4 Abisue quoque et Naaman, et Ahoë,
1 Chronicles 8 5 sed et Gera, et Sephuphan, et Huram.
1 Chronicles 8 6 Hi sunt filii Ahod, principes cognationum habitantium in Gabaa, qui translati sunt in Manahath.
1 Chronicles 8 7 Naaman autem, et Achia, et Gera ipse transtulit eos, et genuit Osa, et Ahiud.
1 Chronicles 8 8 Porro Saharaim genuit in regione Moab, postquam dimisit Husim et Bara uxores suas.
1 Chronicles 8 9 Genuit autem de Hodes uxore sua Jobab, et Sebia, et Mosa, et Molchom,
1 Chronicles 8 10 Jehus quoque, et Sechia, et Marma : hi sunt filii ejus principes in familiis suis.
1 Chronicles 8 11 Mehusim vero genuit Abitob, et Elphaal.
1 Chronicles 8 12 Porro filii Elphaal : Heber, et Misaam, et Samad : hic ædificavit Ono, et Lod, et filias ejus.
1 Chronicles 8 13 Baria autem, et Sama principes cognationum habitantium in Ajalon : hi fugaverunt habitatores Geth.
1 Chronicles 8 14 Et Ahio, et Sesac, et Jerimoth,
1 Chronicles 8 15 et Zabadia, et Arod, et Heder,
1 Chronicles 8 16 Michaël quoque, et Jespha, et Joha filii Baria.
1 Chronicles 8 17 Et Zabadia, et Mosollam, et Hezeci, et Heber,
1 Chronicles 8 18 et Jesamari, et Jezlia, et Jobab filii Elphaal,
1 Chronicles 8 19 et Jacim, et Zechri, et Zabdi,
1 Chronicles 8 20 et Elioënai, et Selethai, et Eliel,
1 Chronicles 8 21 et Adaia, et Baraia, et Samarath filii Semei.
1 Chronicles 8 22 Et Jespham, et Heber, et Eliel,
1 Chronicles 8 23 Et Abdon, et Zechri, et Hanan,
1 Chronicles 8 24 et Hanania, et Ælam, et Anathothia,
1 Chronicles 8 25 et Jephdaia, et Phanuel filii Sesac.
1 Chronicles 8 26 Et Samsari, et Sohoria, et Otholia,
1 Chronicles 8 27 et Jersia, et Elia, et Zechri, filii Jeroham.
1 Chronicles 8 28 Hi patriarchæ, et cognationum principes, qui habitaverunt in Jerusalem.
1 Chronicles 8 29 In Gabaon autem habitaverunt Abigabaon, et nomen uxoris ejus Maacha :
1 Chronicles 8 30 filiusque ejus primogenitus Abdon, et Sur, et Cis, et Baal, et Nadab,
1 Chronicles 8 31 Gedor quoque, et Ahio, et Zacher, et Macelloth :
1 Chronicles 8 32 et Macelloth genuit Samaa : habitaveruntque ex adverso fratrum suorum in Jerusalem cum fratribus suis.
1 Chronicles 8 33 Ner autem genuit Cis, et Cis genuit Saul. Porro Saul genuit Jonathan, et Melchisua, et Abinadab, et Esbaal.
1 Chronicles 8 34 Filius autem Jonathan, Meribbaal : et Meribbaal genuit Micha.
1 Chronicles 8 35 Filii Micha, Phithon, et Melech, et Tharaa, et Ahaz.
1 Chronicles 8 36 Et Ahaz genuit Joada : et Joada genuit Alamath, et Azmoth, et Zamri : porro Zamri genuit Mosa,
1 Chronicles 8 37 et Mosa genuit Banaa, cujus filius fuit Rapha, de quo ortus est Elasa, qui genuit Asel.
1 Chronicles 8 38 Porro Asel sex filii fuerunt his nominibus : Ezricam, Bocru, Ismahel, Saria, Obdia, et Hanan : omnes hi filii Asel.
1 Chronicles 8 39 Filii autem Esec fratris ejus, Ulam primogenitus, et Jehus secundus, et Eliphalet tertius.
1 Chronicles 8 40 Fueruntque filii Ulam viri robustissimi, et magno robore tendentes arcum : et multos habentes filios ac nepotes, usque ad centum quinquaginta. Omnes hi, filii Benjamin.
1 Chronicles 9 1 Universus ergo Israël dinumeratus est et summa eorum scripta est in libro regum Israël, et Juda : translatique sunt in Babylonem propter delictum suum.
1 Chronicles 9 2 Qui autem habitaverunt primi in possessionibus, et in urbibus suis : Israël, et sacerdotes, et Levitæ, et Nathinæi.
1 Chronicles 9 3 Commorati sunt in Jerusalem de filiis Juda, et de filiis Benjamin, de filiis quoque Ephraim, et Manasse.
1 Chronicles 9 4 Othei filius Ammiud, filii Amri, filii Omrai, filii Bonni, de filiis Phares filii Juda.
1 Chronicles 9 5 Et de Siloni : Asaia primogenitus, et filii ejus.
1 Chronicles 9 6 De filiis autem Zara, Jehuel, et fratres eorum, sexcenti nonaginta.
1 Chronicles 9 7 Porro de filiis Benjamin : Salo filius Mosollam, filii Oduia, filii Asana :
1 Chronicles 9 8 et Jobania filius Jeroham : et Ela filius Ozi, filii Mochori : et Mosollam filius Saphatiæ, filii Rahuel, filii Jebaniæ,
1 Chronicles 9 9 et fratres eorum per familias suas, nongenti quinquaginta sex. Omnes hi, principes cognationum per domos patrum suorum.
1 Chronicles 9 10 De sacerdotibus autem : Jedaia, Joiarib, et Jachin :
1 Chronicles 9 11 Azarias quoque filius Helciæ, filii Mosollam, filii Sadoc, filii Maraioth, filii Achitob, pontifex domus Dei.
1 Chronicles 9 12 Porro Adaias filius Jeroham, filii Phassur, filii Melchiæ : et Maasai filius Adiel filii Jezra, filii Mosollam, filii Mosollamith, filii Emmer.
1 Chronicles 9 13 Fratres quoque eorum principes per familias suas, mille septingenti sexaginta, fortissimi robore ad faciendum opus ministerii in domo Dei.
1 Chronicles 9 14 De Levitis autem : Semeia filius Hassub filii Ezricam, filii Hasebia de filiis Merari.
1 Chronicles 9 15 Bacbacar quoque carpentarius, et Galal, et Mathania filius Micha, filii Zechri, filii Asaph :
1 Chronicles 9 16 et Obdia filius Semeiæ, filii Galal, filii Idithun : et Barachia filius Asa, filii Elcana, qui habitavit in atriis Netophati.
1 Chronicles 9 17 Janitores autem : Sellum, et Accub, et Telmon, et Ahimam : et frater eorum Sellum princeps,
1 Chronicles 9 18 usque ad illud tempus, in porta regis ad orientem, observabant per vices suas de filiis Levi.
1 Chronicles 9 19 Sellum vero filius Core filii Abiasaph, filii Core, cum fratribus suis, et domo patris sui, hi sunt Coritæ super opera ministerii, custodes vestibulorum tabernaculi : et familiæ eorum per vices castrorum Domini custodientes introitum.
1 Chronicles 9 20 Phinees autem filius Eleazari, erat dux eorum coram Domino.
1 Chronicles 9 21 Porro Zacharias filius Mosollamia, janitor portæ tabernaculi testimonii.
1 Chronicles 9 22 Omnes hi electi in ostiarios per portas, ducenti duodecim : et descripti in villis propriis, quos constituerunt David, et Samuel videns, in fide sua
1 Chronicles 9 23 tam ipsos, quam filios eorum in ostiis domus Domini, et in tabernaculo vicibus suis.
1 Chronicles 9 24 Per quatuor ventos erant ostiarii : id est, ad orientem, et ad occidentem, et ad aquilonem, et ad austrum.
1 Chronicles 9 25 Fratres autem eorum in viculis morabantur, et veniebant in sabbatis suis de tempore usque ad tempus.
1 Chronicles 9 26 His quatuor Levitis creditus erat omnis numerus janitorum, et erant super exedras, et thesauros domus Domini.
1 Chronicles 9 27 Per gyrum quoque templi Domini morabantur in custodiis suis : ut cum tempus fuisset, ipsi mane aperirent fores.
1 Chronicles 9 28 De horum genere erant et super vasa ministerii : ad numerum enim et inferebantur vasa, et efferebantur.
1 Chronicles 9 29 De ipsis et qui credita habebant utensilia sanctuarii, præerant similæ, et vino, et oleo, et thuri, et aromatibus.
1 Chronicles 9 30 Filii autem sacerdotum unguenta ex aromatibus conficiebant.
1 Chronicles 9 31 Et Mathathias Levites primogenitus Sellum Coritæ, præfectus erat eorum, quæ in sartagine frigebantur.
1 Chronicles 9 32 Porro de filiis Caath fratribus eorum, super panes erant propositionis, ut semper novos per singula sabbata præpararent.
1 Chronicles 9 33 Hi sunt principes cantorum per familias Levitarum, qui in exedris morabantur, ut die ac nocte jugiter suo ministerio deservirent.
1 Chronicles 9 34 Capita Levitarum, per familias suas principes, manserunt in Jerusalem.
1 Chronicles 9 35 In Gabaon autem commorati sunt pater Gabaon Jehiel, et nomen uxoris ejus Maacha.
1 Chronicles 9 36 Filius primogenitus ejus Abdon, et Sur, et Cis, et Baal, et Ner, et Nadab,
1 Chronicles 9 37 Gedor quoque, et Ahio, et Zacharias, et Macelloth.
1 Chronicles 9 38 Porro Macelloth genuit Samaan : isti habitaverunt e regione fratrum suorum in Jerusalem cum fratribus suis.
1 Chronicles 9 39 Ner autem genuit Cis : et Cis genuit Saul : et Saul genuit Jonathan, et Melchisua, et Abinadab, et Esbaal.
1 Chronicles 9 40 Filius autem Jonathan, Meribbaal : et Meribbaal genuit Micha.
1 Chronicles 9 41 Porro filii Micha, Phithon, et Melech, et Tharaa, et Ahaz.
1 Chronicles 9 42 Ahaz autem genuit Jara, et Jara genuit Alamath, et Azmoth, et Zamri. Zamri autem genuit Mosa.
1 Chronicles 9 43 Mosa vero genuit Banaa : cujus filius Raphaia, genuit Elasa : de quo ortus est Asel.
1 Chronicles 9 44 Porro Asel sex filios habuit his nominibus : Ezricam, Bocru, Ismahel, Saria, Obdia, Hanan : hi sunt filii Asel.
1 Chronicles 10 1 Philisthiim autem pugnabant contra Israël, fugeruntque viri Israël Palæsthinos, et ceciderunt vulnerati in monte Gelboë.
1 Chronicles 10 2 Cumque appropinquassent Philisthæi, persequentes Saul, et filios ejus, percusserunt Jonathan, et Abinadab, et Melchisua filios Saul.
1 Chronicles 10 3 Et aggravatum est prælium contra Saul, inveneruntque eum sagittarii, et vulneraverunt jaculis.
1 Chronicles 10 4 Et dixit Saul ad armigerum suum : Evagina gladium tuum, et interfice me, ne forte veniant incircumcisi isti, et illudant mihi. Noluit autem armiger ejus hoc facere, timore perterritus : arripuit ergo Saul ensem, et irruit in eum.
1 Chronicles 10 5 Quod cum vidisset armiger ejus, videlicet mortuum esse Saul, irruit etiam ipse in gladium suum, et mortuus est.
1 Chronicles 10 6 Interiit ergo Saul, et tres filii ejus, et omnis domus illius pariter concidit.
1 Chronicles 10 7 Quod cum vidissent viri Israël, qui habitabant in campestribus, fugerunt : et Saul ac filiis ejus mortuis, dereliquerunt urbes suas, et huc illucque dispersi sunt : veneruntque Philisthiim, et habitaverunt in eis.
1 Chronicles 10 8 Die igitur altero detrahentes Philisthiim spolia cæsorum, invenerunt Saul, et filios ejus jacentes in monte Gelboë.
1 Chronicles 10 9 Cumque spoliassent eum, et amputassent caput, armisque nudassent, miserunt in terram suam, ut circumferretur, et ostenderetur idolorum templis, et populis :
1 Chronicles 10 10 arma autem ejus consecraverunt in fano dei sui, et caput affixerunt in templo Dagon.
1 Chronicles 10 11 Hoc cum audissent viri Jabes Galaad, omnia scilicet quæ Philisthiim fecerant super Saul,
1 Chronicles 10 12 consurrexerunt singuli virorum fortium, et tulerunt cadavera Saul et filiorum ejus : attuleruntque ea in Jabes, et sepelierunt ossa eorum subter quercum, quæ erat in Jabes, et jejunaverunt septem diebus.
1 Chronicles 10 13 Mortuus est ergo Saul propter iniquitates suas, eo quod prævaricatus sit mandatum Domini quod præceperat, et non custodierit illud : sed insuper etiam pythonissam consuluerit,
1 Chronicles 10 14 nec speraverit in Domino : propter quod interfecit eum, et transtulit regnum ejus ad David filium Isai.
1 Chronicles 11 1 Congregatus est igitur omnis Israël ad David in Hebron, dicens : Os tuum sumus, et caro tua.
1 Chronicles 11 2 Heri quoque et nudiustertius cum adhuc regnaret Saul, tu eras qui educebas, et introducebas Israël : tibi enim dixit Dominus Deus tuus : Tu pasces populum meum Israël, et tu eris princeps super eum.
1 Chronicles 11 3 Venerunt ergo omnes majores natu Israël ad regem in Hebron, et iniit David cum eis fœdus coram Domino : unxeruntque eum regem super Israël, juxta sermonem Domini, quem locutus est in manu Samuel.
1 Chronicles 11 4 Abiit quoque David, et omnis Israël in Jerusalem : hæc est Jebus, ubi erant Jebusæi habitatores terræ.
1 Chronicles 11 5 Dixeruntque qui habitabant in Jebus ad David : Non ingredieris huc. Porro David cepit arcem Sion, quæ est civitas David,
1 Chronicles 11 6 dixitque : Omnis qui percusserit Jebusæum in primis, erit princeps, et dux. Ascendit igitur primus Joab filius Sarviæ, et factus est princeps.
1 Chronicles 11 7 Habitavit autem David in arce, et idcirco appellata est civitas David.
1 Chronicles 11 8 Ædificavitque urbem in circuitu a Mello usque ad gyrum, Joab autem reliqua urbis exstruxit.
1 Chronicles 11 9 Proficiebatque David vadens et crescens, et Dominus exercituum erat cum eo.
1 Chronicles 11 10 Hi principes virorum fortium David, qui adjuverunt eum ut rex fieret super omnem Israël juxta verbum Domini, quod locutus est ad Israël.
1 Chronicles 11 11 Et iste numerus robustorum David : Jesbaam filius Hachamoni princeps inter triginta : iste levavit hastam suam super trecentos vulneratos una vice.
1 Chronicles 11 12 Et post eum Eleazar filius patrui ejus Ahohites, qui erat inter tres potentes.
1 Chronicles 11 13 Iste fuit cum David in Phesdomim, quando Philisthiim congregati sunt ad locum illum in prælium : et erat ager regionis illius plenus hordeo, fugeratque populus a facie Philisthinorum.
1 Chronicles 11 14 Hi steterunt in medio agri, et defenderunt eum : cumque percussissent Philisthæos, dedit Dominus salutem magnam populo suo.
1 Chronicles 11 15 Descenderunt autem tres de triginta principibus ad petram, in qua erat David, ad speluncam Odollam, quando Philisthiim fuerant castrametati in valle Raphaim.
1 Chronicles 11 16 Porro David erat in præsidio, et statio Philisthinorum in Bethlehem.
1 Chronicles 11 17 Desideravit igitur David, et dixit : O si quis daret mihi aquam de cisterna Bethlehem, quæ est in porta !
1 Chronicles 11 18 Tres ergo isti per media castra Philisthinorum perrexerunt, et hauserunt aquam de cisterna Bethlehem, quæ erat in porta, et attulerunt ad David ut biberet. Qui noluit, sed magis libavit illam Domino,
1 Chronicles 11 19 dicens : Absit ut in conspectu Dei mei hoc faciam, et sanguinem istorum virorum bibam : quia in periculo animarum suarum attulerunt mihi aquam. Et ob hanc causam noluit bibere : hæc fecerunt tres robustissimi.
1 Chronicles 11 20 Abisai quoque frater Joab ipse erat princeps trium, et ipse levavit hastam suam contra trecentos vulneratos, et ipse erat inter tres nominatissimus,
1 Chronicles 11 21 et inter tres secundos inclytus, et princeps eorum : verumtamen usque ad tres primos non pervenerat.
1 Chronicles 11 22 Banaias filius Jojadæ viri robustissimi, qui multa opera perpetrarat, de Cabseel : ipse percussit duos Ariel Moab : et ipse descendit, et interfecit leonem in media cisterna tempore nivis.
1 Chronicles 11 23 Et ipse percussit virum ægyptium, cujus statura erat quinque cubitorum, et habebat lanceam ut liciatorium texentium : descendit igitur ad eum cum virga, et rapuit hastam, quam tenebat manu, et interfecit eum hasta sua.
1 Chronicles 11 24 Hæc fecit Banaias filius Jojadæ, qui erat inter tres robustos nominatissimus,
1 Chronicles 11 25 inter triginta primus, verumtamen ad tres usque non pervenerat : posuit autem eum David ad auriculam suam.
1 Chronicles 11 26 Porro fortissimi viri in exercitu, Asahel frater Joab, et Elchanan filius patrui ejus de Bethlehem,
1 Chronicles 11 27 Sammoth Arorites, Helles Pharonites,
1 Chronicles 11 28 Ira filius Acces Thecuites, Abiezer Anathothites,
1 Chronicles 11 29 Sobbochai Husathites, Ilai Ahohites,
1 Chronicles 11 30 Maharai Netophathites, Heled filius Baana Netophathites,
1 Chronicles 11 31 Ethai filius Ribai de Gabaath filiorum Benjamin, Banaia Pharatonites,
1 Chronicles 11 32 Hurai de torrente Gaas, Abiel Arbathites, Azmoth Bauramites, Eliaba Salabonites.
1 Chronicles 11 33 Filii Assem Gezonites, Jonathan filius Sage Ararites,
1 Chronicles 11 34 Ahiam filius Sachar Ararites,
1 Chronicles 11 35 Eliphal filius Ur,
1 Chronicles 11 36 Hepher Mecherathites, Ahia Phelonites,
1 Chronicles 11 37 Hesro Carmelites, Naarai filius Asbai,
1 Chronicles 11 38 Joël frater Nathan, Mibahar filius Agarai,
1 Chronicles 11 39 Selec Ammonites, Naharai Berothites armiger Joab filii Sarviæ,
1 Chronicles 11 40 Ira Jethræus, Gareb Jethræus,
1 Chronicles 11 41 Urias Hethæus, Zabad filius Oholi,
1 Chronicles 11 42 Adina filius Siza Rubenites princeps Rubenitarum, et cum eo triginta :
1 Chronicles 11 43 Hanan filius Maacha, et Josaphat Mathanites,
1 Chronicles 11 44 Ozia Astarothites, Samma, et Jehiel filii Hotham Arorites,
1 Chronicles 11 45 Jedihel filius Samri, et Joha frater ejus Thosaites,
1 Chronicles 11 46 Eliel Mahumites, et Jeribai, et Josaia filii Elnaëm, et Jethma Moabites, Eliel, et Obed, et Jasiel de Masobia.
1 Chronicles 12 1 Hi quoque venerunt ad David in Siceleg, cum adhuc fugeret Saul filium Cis, qui erant fortissimi et egregii pugnatores,
1 Chronicles 12 2 tendentes arcum, et utraque manu fundis saxa jacientes, et dirigentes sagittas : de fratribus Saul ex Benjamin.
1 Chronicles 12 3 Princeps Ahiecer, et Joas filii Samaa Gabaathites, et Jaziel, et Phallet filii Azmoth, et Baracha, et Jehu Anathotites.
1 Chronicles 12 4 Samaias quoque Gabaonites fortissimus inter triginta et super triginta. Jeremias, et Jeheziel, et Johanan, et Jezabad Gaderothites.
1 Chronicles 12 5 Et Eluzai et Jerimuth, et Baalia, et Samaria, et Saphatia Haruphites.
1 Chronicles 12 6 Elcana, et Jesia, et Azareel, et Joëzer, et Jesbaam de Carehim :
1 Chronicles 12 7 Joëla quoque, et Zabadia filii Jeroham de Gedor.
1 Chronicles 12 8 Sed et de Gaddi transfugerunt ad David cum lateret in deserto, viri robustissimi, et pugnatores optimi, tenentes clypeum et hastam : facies eorum quasi facies leonis, et veloces quasi capreæ in montibus :
1 Chronicles 12 9 Ezer princeps, Obdias secundus, Eliab tertius,
1 Chronicles 12 10 Masmana quartus, Jeremias quintus,
1 Chronicles 12 11 Ethi sextus, Eliel septimus,
1 Chronicles 12 12 Johanan octavus, Elzebad nonus,
1 Chronicles 12 13 Jeremias decimus, Machbanai undecimus.
1 Chronicles 12 14 Hi de filiis Gad principes exercitus : novissimus centum militibus præerat, et maximus, mille.
1 Chronicles 12 15 Isti sunt qui transierunt Jordanem mense primo, quando inundare consuevit super ripas suas : et omnes fugaverunt qui morabantur in vallibus ad orientalem plagam et occidentalem.
1 Chronicles 12 16 Venerunt autem et de Benjamin, et de Juda ad præsidium, in quo morabatur David.
1 Chronicles 12 17 Egressusque est David obviam eis, et ait : Si pacifice venistis ad me ut auxiliemini mihi, cor meum jungatur vobis : si autem insidiamini mihi pro adversariis meis, cum ego iniquitatem in manibus non habeam, videat Deus patrum nostrorum, et judicet.
1 Chronicles 12 18 Spiritus vero induit Amasai principem inter triginta, et ait : Tui sumus, o David ; et tecum, fili Isai. Pax, pax tibi, et pax adjutoribus tuis : te enim adjuvat Deus tuus. Suscepit ergo eos David, et constituit principes turmæ.
1 Chronicles 12 19 Porro de Manasse transfugerunt ad David, quando veniebat cum Philisthiim adversus Saul, ut pugnaret : et non dimicavit cum eis, quia inito consilio remiserunt eum principes Philisthinorum, dicentes : Periculo capitis nostri revertetur ad dominum suum Saul.
1 Chronicles 12 20 Quando igitur reversus est in Siceleg, transfugerunt ad eum de Manasse, Ednas, et Jozabad, et Jedihel, et Michaël, et Ednas, et Jozabad, et Eliu, et Salathi, principes millium in Manasse.
1 Chronicles 12 21 Hi præbuerunt auxilium David adversus latrunculos : omnes enim erant viri fortissimi, et facti sunt principes in exercitu.
1 Chronicles 12 22 Sed et per singulos dies veniebant ad David ad auxiliandum ei, usque dum fieret grandis numerus, quasi exercitus Dei.
1 Chronicles 12 23 Iste quoque est numerus principum exercitus, qui venerunt ad David, cum esset in Hebron, ut transferrent regnum Saul ad eum, juxta verbum Domini.
1 Chronicles 12 24 Filii Juda portantes clypeum et hastam, sex millia octingenti expediti ad prælium.
1 Chronicles 12 25 De filiis Simeon virorum fortissimorum ad pugnandum, septem millia centum.
1 Chronicles 12 26 De filiis Levi, quatuor millia sexcenti.
1 Chronicles 12 27 Jojoda quoque princeps de stirpe Aaron, et cum eo tria millia septingenti.
1 Chronicles 12 28 Sadoc etiam puer egregiæ indolis, et domus patris ejus, principes viginti duo.
1 Chronicles 12 29 De filiis autem Benjamin fratribus Saul, tria millia : magna enim pars eorum adhuc sequebatur domum Saul.
1 Chronicles 12 30 Porro de filiis Ephraim viginti millia octingenti, fortissimi robore, viri nominati in cognationibus suis.
1 Chronicles 12 31 Et ex dimidia tribu Manasse, decem et octo millia, singuli per nomina sua venerunt ut constituerent regem David.
1 Chronicles 12 32 De filiis quoque Issachar viri eruditi, qui noverant singula tempora ad præcipiendum quid facere deberet Israël, principes ducenti : omnis autem reliqua tribus eorum consilium sequebatur.
1 Chronicles 12 33 Porro de Zabulon qui egrediebantur ad prælium, et stabant in acie instructi armis bellicis, quinquaginta millia venerunt in auxilium, non in corde duplici.
1 Chronicles 12 34 Et de Nephthali, principes mille, et cum eis instructi clypeo et hasta, triginta et septem millia.
1 Chronicles 12 35 De Dan etiam præparati ad prælium, viginti octo millia sexcenti.
1 Chronicles 12 36 Et de Aser egredientes ad pugnam, et in acie provocantes, quadraginta millia.
1 Chronicles 12 37 Trans Jordanem autem de filiis Ruben, et de Gad, et dimidia parte tribus Manasse instructi armis bellicis, centum viginti millia.
1 Chronicles 12 38 Omnes isti viri bellatores expediti ad pugnandum, corde perfecto venerunt in Hebron, ut constituerent regem David super universum Israël : sed et omnes reliqui ex Israël, uno corde erant, ut rex fieret David.
1 Chronicles 12 39 Fueruntque ibi apud David tribus diebus comedentes et bibentes : præparaverant enim eis fratres sui.
1 Chronicles 12 40 Sed et qui juxta eos erant, usque ad Issachar, et Zabulon, et Nephthali, afferebant panes in asinis, et camelis, et mulis, et bobus ad vescendum : farinam, palathas, uvam passam, vinum, oleum, boves, arietes ad omnem copiam : gaudium quippe erat in Israël.
1 Chronicles 13 1 Init autem consilium David cum tribunis, et centurionibus, et universis principibus,
1 Chronicles 13 2 et ait ad omnem cœtum Israël : Si placet vobis, et a Domino Deo nostro egreditur sermo, quem loquor, mittamus ad fratres nostros reliquos in universas regiones Israël, et ad sacerdotes, et Levitas, qui habitant in suburbanis urbium, ut congregentur ad nos,
1 Chronicles 13 3 et reducamus arcam Dei nostri ad nos : non enim requisivimus eam in diebus Saul.
1 Chronicles 13 4 Et respondit universa multitudo ut ita fieret : placuerat enim sermo omni populo.
1 Chronicles 13 5 Congregavit ergo David cunctum Israël a Sihor Ægypti, usque dum ingrediaris Emath, ut adduceret arcam Dei de Cariathiarim.
1 Chronicles 13 6 Et ascendit David, et omnis vir Israël, ad collem Cariathiarim, qui est in Juda, ut afferret inde arcam Domini Dei sedentis super cherubim, ubi invocatum est nomen ejus.
1 Chronicles 13 7 Imposueruntque arcam Dei super plaustrum novum, de domo Abinadab : Oza autem, et frater ejus minabant plaustrum.
1 Chronicles 13 8 Porro David, et universus Israël, ludebant coram Deo omni virtute in canticis, et in citharis et psalteriis, et tympanis, et cymbalis, et tubis.
1 Chronicles 13 9 Cum autem pervenisset ad aream Chidon, tetendit Oza manum suam, ut sustentaret arcam : bos quippe lasciviens paululum inclinaverat eam.
1 Chronicles 13 10 Iratus est itaque Dominus contra Ozam, et percussit eum, eo quod tetigisset arcam : et mortuus est ibi coram Domino.
1 Chronicles 13 11 Contristatusque est David, eo quod divisisset Dominus Ozam : vocavitque locum illum Divisio Ozæ, usque in præsentem diem.
1 Chronicles 13 12 Et timuit Deum tunc temporis, dicens : Quomodo possum ad me introducere arcam Dei ?
1 Chronicles 13 13 et ob hanc causam non adduxit eam ad se, hoc est, in civitatem David, sed avertit in domum Obededom Gethæi.
1 Chronicles 13 14 Mansit ergo arca Dei in domo Obededom tribus mensibus : et benedixit Dominus domui ejus, et omnibus quæ habebat.
1 Chronicles 14 1 Misit quoque Hiram rex Tyri nuntios ad David, et ligna cedrina, et artifices parietum, lignorumque, ut ædificarent ei domum.
1 Chronicles 14 2 Cognovitque David quod confirmasset eum Dominus in regem super Israël, et sublevatum esset regnum suum super populum ejus Israël.
1 Chronicles 14 3 Accepit quoque David alias uxores in Jerusalem : genuitque filios et filias.
1 Chronicles 14 4 Et hæc nomina eorum, qui nati sunt ei in Jerusalem : Samua, et Sobab, Nathan, et Salomon,
1 Chronicles 14 5 Jebahar, et Elisua, et Eliphalet,
1 Chronicles 14 6 Noga quoque, et Napheg, et Japhia,
1 Chronicles 14 7 Elisama, et Baaliada, et Eliphalet.
1 Chronicles 14 8 Audientes autem Philisthiim eo quod unctus esset David regem super universum Israël, ascenderunt omnes ut quærerent eum : quod cum audisset David, egressus est obviam eis.
1 Chronicles 14 9 Porro Philisthiim venientes, diffusi sunt in valle Raphaim.
1 Chronicles 14 10 Consuluitque David Dominum, dicens : Si ascendam ad Philisthæos, et si trades eos in manu mea ? Et dixit ei Dominus : Ascende, et tradam eos in manu tua.
1 Chronicles 14 11 Cumque illi ascendissent in Baalpharasim, percussit eos ibi David, et dixit : Divisit Deus inimicos meos per manum meam, sicut dividuntur aquæ : et idcirco vocatum est nomen illius loci Baalpharasim.
1 Chronicles 14 12 Dereliqueruntque ibi deos suos, quos David jussit exuri.
1 Chronicles 14 13 Alia etiam vice Philisthiim irruerunt, et diffusi sunt in valle.
1 Chronicles 14 14 Consuluitque rursum David Deum, et dixit ei Deus : Non ascendas post eos : recede ab eis, et venies contra illos ex adverso pyrorum.
1 Chronicles 14 15 Cumque audieris sonitum gradientis in cacumine pyrorum, tunc egredieris ad bellum : egressus est enim Deus ante te, ut percutiat castra Philisthiim.
1 Chronicles 14 16 Fecit ergo David sicut præceperat ei Deus, et percussit castra Philisthinorum, de Gabaon usque Gazera.
1 Chronicles 14 17 Divulgatumque est nomen David in universis regionibus, et Dominus dedit pavorem ejus super omnes gentes.
1 Chronicles 15 1 Fecit quoque sibi domos in civitate David : et ædificavit locum arcæ Dei, tetenditque ei tabernaculum.
1 Chronicles 15 2 Tunc dixit David : Illicitum est ut a quocumque portetur arca Dei nisi a Levitis, quos elegit Dominus ad portandum eam, et ad ministrandum sibi usque in æternum.
1 Chronicles 15 3 Congregavitque universum Israël in Jerusalem, ut afferretur arca Dei in locum suum, quem præparaverat ei :
1 Chronicles 15 4 necnon et filios Aaron, et Levitas.
1 Chronicles 15 5 De filiis Caath, Uriel princeps fuit, et fratres ejus centum viginti.
1 Chronicles 15 6 De filiis Merari, Asaia princeps : et fratres ejus ducenti viginti.
1 Chronicles 15 7 De filiis Gersom, Joël princeps : et fratres ejus centum triginta.
1 Chronicles 15 8 De filiis Elisaphan, Semeias princeps : et fratres ejus ducenti.
1 Chronicles 15 9 De filiis Hebron, Eliel princeps : et fratres ejus octoginta.
1 Chronicles 15 10 De filiis Oziel, Aminadab princeps : et fratres ejus centum duodecim.
1 Chronicles 15 11 Vocavitque David Sadoc, et Abiathar sacerdotes, et Levitas, Uriel, Asaiam, Joël, Semeiam, Eliel, et Aminadab :
1 Chronicles 15 12 et dixit ad eos : Vos, qui estis principes familiarum Leviticarum, sanctificamini cum fratribus vestris, et afferte arcam Domini Dei Israël ad locum qui ei præparatus est :
1 Chronicles 15 13 ne ut a principio, quia non eratis præsentes, percussit nos Dominus ; sic et nunc fiat, illicitum quid nobis agentibus.
1 Chronicles 15 14 Sanctificati sunt ergo sacerdotes, et Levitæ, ut portarent arcam Domini Dei Israël.
1 Chronicles 15 15 Et tulerunt filii Levi arcam Dei, sicut præceperat Moyses juxta verbum Domini, humeris suis in vectibus.
1 Chronicles 15 16 Dixitque David principibus Levitarum, ut constituerent de fratribus suis cantores in organis musicorum, nablis videlicet, et lyris, et cymbalis, ut resonaret in excelsis sonitus lætitiæ.
1 Chronicles 15 17 Constitueruntque Levitas : Heman filium Joël, et de fratribus ejus Asaph filium Barachiæ : de filiis vero Merari, fratribus eorum : Ethan filium Casaiæ.
1 Chronicles 15 18 Et cum eis fratres eorum : in secundo ordine, Zachariam, et Ben, et Jaziel, et Semiramoth, et Jahiel, et Ani, Eliab, et Banaiam, et Maasiam, et Mathathiam, et Eliphalu, et Maceniam, et Obededom, et Jehiel, janitores.
1 Chronicles 15 19 Porro cantores, Heman, Asaph, et Ethan, in cymbalis æneis concrepantes.
1 Chronicles 15 20 Zacharias autem, et Oziel, et Semiramoth, et Jahiel, et Ani, et Eliab, et Maasias, et Banaias in nablis arcana cantabant.
1 Chronicles 15 21 Porro Mathathias, et Eliphalu, et Macenias, et Obededom, et Jehiel, et Ozaziu, in citharis pro octava canebant epinicion.
1 Chronicles 15 22 Chonenias autem princeps Levitarum, prophetiæ præerat, ad præcindendam melodiam : erat quippe valde sapiens.
1 Chronicles 15 23 Et Barachias, et Elcana, janitores arcæ.
1 Chronicles 15 24 Porro Sebenias, et Josaphat, et Nathanaël, et Amasai, et Zacharias, et Banaias, et Eliezer sacerdotes, clangebant tubis coram arca Dei : et Obededom, et Jehias, erant janitores arcæ.
1 Chronicles 15 25 Igitur David, et omnes majores natu Israël, et tribuni, ierunt ad deportandam arcam fœderis Domini de domo Obededom cum lætitia.
1 Chronicles 15 26 Cumque adjuvisset Deus Levitas, qui portabant arcam fœderis Domini, immolabantur septem tauri, et septem arietes.
1 Chronicles 15 27 Porro David erat indutus stola byssina, et universi Levitæ qui portabant arcam, cantoresque et Chonenias princeps prophetiæ inter cantores : David autem etiam indutus erat ephod lineo.
1 Chronicles 15 28 Universusque Israël deducebant arcam fœderis Domini in jubilo, et sonitu buccinæ, et tubis, et cymbalis, et nablis, et citharis concrepantes.
1 Chronicles 15 29 Cumque pervenisset arca fœderis Domini usque ad civitatem David, Michol filia Saul prospiciens per fenestram, vidit regem David saltantem atque ludentem, et despexit eum in corde suo.
1 Chronicles 16 1 Attulerunt igitur arcam Dei, et constituerunt eam in medio tabernaculi, quod tetenderat ei David : et obtulerunt holocausta, et pacifica coram Deo.
1 Chronicles 16 2 Cumque complesset David offerens holocausta, et pacifica, benedixit populo in nomine Domini.
1 Chronicles 16 3 Et divisit universis per singulos, a viro usque ad mulierem, tortam panis, et partem assæ carnis bubalæ, et frixam oleo similam.
1 Chronicles 16 4 Constituitque coram arca Domini de Levitis, qui ministrarent, et recordarentur operum ejus, et glorificarent, atque laudarent Dominum Deum Israël :
1 Chronicles 16 5 Asaph principem, et secundum ejus Zachariam : porro Jahiel, et Semiramoth, et Jehiel, et Mathathiam, et Eliab, et Banaiam, et Obededom : Jehiel super organa psalterii, et lyras : Asaph autem ut cymbalis personaret :
1 Chronicles 16 6 Banaiam vero, et Jaziel sacerdotes, canere tuba jugiter coram arca fœderis Domini.
1 Chronicles 16 7 In illo die fecit David principem ad confitendum Domino Asaph, et fratres ejus :
1 Chronicles 16 8 Confitemini Domino, et invocate nomen ejus : notas facite in populis adinventiones ejus.
1 Chronicles 16 9 Cantate ei, et psallite ei : et narrate omnia mirabilia ejus.
1 Chronicles 16 10 Laudate nomen sanctum ejus : lætetur cor quærentium Dominum.
1 Chronicles 16 11 Quærite Dominum, et virtutem ejus : quærite faciem ejus semper.
1 Chronicles 16 12 Recordamini mirabilium ejus quæ fecit : signorum illius, et judiciorum oris ejus,
1 Chronicles 16 13 semen Israël servi ejus ; filii Jacob electi ejus.
1 Chronicles 16 14 Ipse Dominus Deus noster : in universa terra judicia ejus.
1 Chronicles 16 15 Recordamini in sempiternum pacti ejus : sermonis, quem præcepit in mille generationes,
1 Chronicles 16 16 quem pepigit cum Abraham : et juramenti illius cum Isaac.
1 Chronicles 16 17 Et constituit illud Jacob in præceptum : et Israël in pactum sempiternum,
1 Chronicles 16 18 dicens : Tibi dabo terram Chanaan, funiculum hæreditatis vestræ,
1 Chronicles 16 19 cum essent pauci numero, parvi et coloni ejus.
1 Chronicles 16 20 Et transierunt de gente in gentem, et de regno ad populum alterum.
1 Chronicles 16 21 Non dimisit quemquam calumniari eos, sed increpavit pro eis reges.
1 Chronicles 16 22 Nolite tangere christos meos : et in prophetis meis nolite malignari.
1 Chronicles 16 23 Cantate Domino omnis terra, annuntiate ex die in diem salutare ejus,
1 Chronicles 16 24 narrate in gentibus gloriam ejus : in cunctis populis mirabilia ejus.
1 Chronicles 16 25 Quia magnus Dominus, et laudabilis nimis : et horribilis super omnes deos.
1 Chronicles 16 26 Omnes enim dii populorum, idola : Dominus autem cælos fecit.
1 Chronicles 16 27 Confessio et magnificentia coram eo : fortitudo et gaudium in loco ejus.
1 Chronicles 16 28 Afferte Domino, familiæ populorum : afferte Domino gloriam et imperium.
1 Chronicles 16 29 Date Domino gloriam ; nomini ejus levate sacrificium, et venite in conspectu ejus : et adorate Dominum in decore sancto.
1 Chronicles 16 30 Commoveatur a facie ejus omnis terra : ipse enim fundavit orbem immobilem.
1 Chronicles 16 31 Lætentur cæli, et exultet terra ; et dicant in nationibus : Dominus regnavit.
1 Chronicles 16 32 Tonet mare, et plenitudo ejus : exultent agri, et omnia quæ in eis sunt.
1 Chronicles 16 33 Tunc laudabunt ligna saltus coram Domino : quia venit judicare terram.
1 Chronicles 16 34 Confitemini Domino, quoniam bonus : quoniam in æternum misericordia ejus.
1 Chronicles 16 35 Et dicite : Salva nos, Deus salvator noster : et congrega nos, et erue de gentibus, ut confiteamur nomini sancto tuo, et exultemus in carminibus tuis.
1 Chronicles 16 36 Benedictus Dominus Deus Israël, ab æterno usque in æternum. Et dicat omnis populo : Amen, et hymnum Domino.
1 Chronicles 16 37 Reliquit itaque ibi coram arca fœderis Domini Asaph, et fratres ejus, ut ministrarent in conspectu arcæ jugiter per singulos dies, et vices suas.
1 Chronicles 16 38 Porro Obededom, et fratres ejus sexaginta octo : et Obededom filium Idithun, et Hosa constituit janitores.
1 Chronicles 16 39 Sadoc autem sacerdotem, et fratres ejus sacerdotes, coram tabernaculo Domini in excelso, quod erat in Gabaon,
1 Chronicles 16 40 ut offerrent holocausta Domino super altare holocautomatis jugiter, mane et vespere, juxta omnia quæ scripta sunt in lege Domini, quam præcepit Israëli.
1 Chronicles 16 41 Et post eum Heman, et Idithun, et reliquos electos, unumquemque vocabulo suo ad confitendum Domino, quoniam in æternum misericordia ejus.
1 Chronicles 16 42 Heman quoque, et Idithun canentes tuba, et quatientes cymbala, et omnia musicorum organa et canendum Deo : filios autem Idithun fecit esse portarios.
1 Chronicles 16 43 Reversusque est omnis populus in domum suam : et David, ut benediceret etiam domui suæ.
1 Chronicles 17 1 Cum autem habitaret David in domo sua, dixit ad Nathan prophetam : Ecce ego habito in domo cedrina : arca autem fœderis Domini sub pellibus est.
1 Chronicles 17 2 Et ait Nathan ad David : Omnia, quæ in corde tuo sunt, fac : Deus enim tecum est.
1 Chronicles 17 3 Igitur nocte illa factus est sermo Dei ad Nathan, dicens :
1 Chronicles 17 4 Vade, et loquere David servo meo : Hæc dicit Dominus : Non ædificabis tu mihi domum ad habitandum.
1 Chronicles 17 5 Neque enim mansi in domo ex eo tempore, quo eduxi Israël, usque ad diem hanc : sed fui semper mutans loca tabernaculi, et in tentorio
1 Chronicles 17 6 manens cum omni Israël. Numquid locutus sum saltem uni judicum Israël, quibus præceperam ut pascerent populum meum, et dixi : Quare non ædificastis mihi domum cedrinam ?
1 Chronicles 17 7 Nunc itaque sic loqueris ad servum meum David : Hæc dicit Dominus exercituum : Ego tuli te, cum in pascuis sequereris gregem, ut esses dux populi mei Israël.
1 Chronicles 17 8 Et fui tecum quocumque perrexisti : et interfeci omnes inimicos tuos coram te, fecique tibi nomen quasi unius magnorum, qui celebrantur in terra.
1 Chronicles 17 9 Et dedi locum populo meo Israël : plantabitur, et habitabit in eo, et ultra non commovebitur : nec filii iniquitatis atterent eos, sicut a principio,
1 Chronicles 17 10 ex diebus quibus dedi judices populo meo Israël, et humiliavi universos inimicos tuos. Annuntio ergo tibi, quod ædificaturus sit tibi Dominus domum.
1 Chronicles 17 11 Cumque impleveris dies tuos ut vadas ad patres tuos, suscitabo semen tuum post te, quod erit de filiis tuis : et stabiliam regnum ejus.
1 Chronicles 17 12 Ipse ædificabit mihi domum, et firmabo solium ejus usque in æternum.
1 Chronicles 17 13 Ego ero ei in patrem, et ipse erit mihi in filium : et misericordiam meam non auferam ab eo, sicut abstuli ab eo qui ante te fuit.
1 Chronicles 17 14 Et statuam eum in domo mea, et in regno meo usque in sempiternum : et thronus ejus erit firmissimus in perpetuum.
1 Chronicles 17 15 Juxta omnia verba hæc, et juxta universam visionem istam, sic locutus est Nathan ad David.
1 Chronicles 17 16 Cumque venisset rex David, et sedisset coram Domino, dixit : Quis ego sum, Domine Deus, et quæ domus mea, ut præstares mihi talia ?
1 Chronicles 17 17 sed et hoc parum visum est in conspectu tuo, ideoque locutus es super domum servi tui etiam in futurum : et fecisti me spectabilem super omnes homines, Domine Deus.
1 Chronicles 17 18 Quid ultra addere potest David, cum ita glorificaveris servum tuum, et cognoveris eum ?
1 Chronicles 17 19 Domine, propter famulum tuum juxta cor tuum fecisti omnem magnificentiam hanc, et nota esse voluisti universa magnalia.
1 Chronicles 17 20 Domine, non est similis tui : et non est alius Deus absque te, ex omnibus, quos audivimus auribus nostris.
1 Chronicles 17 21 Quis enim est alius, ut populus tuus Israël, gens una in terra, ad quam perrexit Deus ut liberaret, et faceret populum sibi, et magnitudine sua atque terroribus, ejiceret nationes a facie ejus, quem de Ægypto liberarat ?
1 Chronicles 17 22 Et posuisti populum tuum Israël tibi in populum usque in æternum, et tu, Domine, factus es Deus ejus.
1 Chronicles 17 23 Nunc igitur Domine, sermo quem locutus es famulo tuo, et super domum ejus, confirmetur in perpetuum, et fac sicut locutus es.
1 Chronicles 17 24 Permaneatque et magnificetur nomen tuum usque in sempiternum, et dicatur : Dominus exercituum Deus Israël, et domus David servi ejus permanens coram eo.
1 Chronicles 17 25 Tu enim, Domine Deus meus, revelasti auriculam servi tui, ut ædificares ei domum : et idcirco invenit servus tuus fiduciam, ut oret coram te.
1 Chronicles 17 26 Nunc ergo Domine, tu es Deus : et locutus es ad servum tuum tanta beneficia.
1 Chronicles 17 27 Et cœpisti benedicere domui servi tui, ut sit semper coram te : te enim, Domine, benedicente, benedicta erit in perpetuum.
1 Chronicles 18 1 Factum est autem post hæc, ut percuteret David Philisthiim, et humiliaret eos, et tolleret Geth, et filias ejus de manu Philisthiim,
1 Chronicles 18 2 percuteretque Moab, et fierent Moabitæ servi David, offerentes ei munera.
1 Chronicles 18 3 Eo tempore percussit David etiam Adarezer regem Soba regionis Hemath, quando perrexit ut dilataret imperium suum usque ad flumen Euphraten.
1 Chronicles 18 4 Cepit ergo David mille quadrigas ejus, et septem millia equitum, ac viginti millia virorum peditum, subnervavitque omnes equos curruum, exceptis centum quadrigis, quas reservavit sibi.
1 Chronicles 18 5 Supervenit autem et Syrus Damascenus, ut auxilium præberet Adarezer regi Soba : sed et hujus percussit David viginti duo millia virorum.
1 Chronicles 18 6 Et posuit milites in Damasco, ut Syria quoque serviret sibi, et offerret munera. Adjuvitque eum Dominus in cunctis, ad quæ perrexerat.
1 Chronicles 18 7 Tulit quoque David pharetras aureas, quas habuerant servi Adarezer, et attulit eas in Jerusalem.
1 Chronicles 18 8 Necnon de Thebath et Chun, urbibus Adarezer æris plurimum, de quo fecit Salomon mare æneum, et columnas, et vasa ænea.
1 Chronicles 18 9 Quod cum audisset Thou rex Hemath, percussisse videlicet David omnem exercitum Adarezer regis Soba,
1 Chronicles 18 10 misit Adoram filium suum ad regem David, ut postularet ab eo pacem, et congratularetur ei quod percussisset, et expugnasset Adarezer : adversarius quippe erat Thou Adarezer.
1 Chronicles 18 11 Sed et omnia vasa aurea, et argentea, et ænea consecravit David rex Domino, cum argento et auro, quod tulerat ex universis gentibus, tam de Idumæa, et Moab, et filiis Ammon, quam de Philisthiim et Amalec.
1 Chronicles 18 12 Abisai vero filius Sarviæ percussit Edom in valle Salinarum, decem et octo millia :
1 Chronicles 18 13 et constituit in Edom præsidium, ut serviret Idumæa David : salvavitque Dominus David in cunctis, ad quæ perrexerat.
1 Chronicles 18 14 Regnavit ergo David super universum Israël, et faciebat judicium atque justitiam cuncto populo suo.
1 Chronicles 18 15 Porro Joab filius Sarviæ erat super exercitum, et Josaphat filius Ahilud a commentariis.
1 Chronicles 18 16 Sadoc autem filius Achitob, et Ahimelech filius Abiathar, sacerdotes : et Susa, scriba.
1 Chronicles 18 17 Banaias quoque filius Jojadæ super legiones Cerethi, et Phelethi : porro filii David, primi ad manum regis.
1 Chronicles 19 1 Accidit autem ut moreretur Naas rex filiorum Ammon, et regnaret filius ejus pro eo.
1 Chronicles 19 2 Dixitque David : Faciam misericordiam cum Hanon filio Naas : præstitit enim mihi pater ejus gratiam. Misitque David nuntios ad consolandum eum super morte patris sui. Qui cum pervenissent in terram filiorum Ammon, ut consolarentur Hanon,
1 Chronicles 19 3 dixerunt principes filiorum Ammon ad Hanon : Tu forsitan putas, quod David honoris causa in patrem tuum miserit qui consolentur te : nec animadvertis quod ut explorent, et investigent, et scrutentur terram tuam, venerint ad te servi ejus.
1 Chronicles 19 4 Igitur Hanon pueros David decalvavit, et rasit, et præcidit tunicas eorum a natibus usque ad pedes, et dimisit eos.
1 Chronicles 19 5 Qui cum abiissent, et hoc mandassent David, misit in occursum eorum (grandem enim contumeliam sustinuerant) et præcepit ut manerent in Jericho, donec cresceret barba eorum, et tunc reverterentur.
1 Chronicles 19 6 Videntes autem filii Ammon, quod injuriam fecissent David, tam Hanon, quam reliquus populus, miserunt mille talenta argenti, ut conducerent sibi de Mesopotamia, et de Syria Maacha, et de Soba currus et equites.
1 Chronicles 19 7 Conduxeruntque triginta duo millia curruum, et regem Maacha cum populo ejus. Qui cum venissent, castrametati sunt e regione Medaba. Filii quoque Ammon congregati de urbibus suis, venerunt ad bellum.
1 Chronicles 19 8 Quod cum audisset David, misit Joab, et omnem exercitum virorum fortium :
1 Chronicles 19 9 egressique filii Ammon, direxerunt aciem juxta portam civitatis : reges autem, qui ad auxilium ejus venerant, separatim in agro steterunt.
1 Chronicles 19 10 Igitur Joab intelligens bellum ex adverso, et post tergum contra se fieri, elegit viros fortissimos de universo Israël, et perrexit contra Syrum.
1 Chronicles 19 11 Reliquam autem partem populi dedit sub manu Abisai fratris sui : et perrexerunt contra filios Ammon.
1 Chronicles 19 12 Dixitque : Si vicerit me Syrus, auxilio eris mihi : si autem superaverint te filii Ammon, ero tibi in præsidium.
1 Chronicles 19 13 Confortare, et agamus viriliter pro populo nostro, et pro urbibus Dei nostri : Dominus autem, quod in conspectu suo bonum est, faciet.
1 Chronicles 19 14 Perrexit ergo Joab, et populus qui cum eo erat, contra Syrum ad prælium : et fugavit eos.
1 Chronicles 19 15 Porro filii Ammon videntes quod fugisset Syrus, ipsi quoque fugerunt Abisai fratrem ejus, et ingressi sunt civitatem : reversusque est etiam Joab in Jerusalem.
1 Chronicles 19 16 Videns autem Syrus quod cecidisset coram Israël, misit nuntios, et adduxit Syrum, qui erat trans fluvium : Sophach autem princeps militiæ Adarezer erat dux eorum.
1 Chronicles 19 17 Quod cum nuntiatum esset David, congregavit universum Israël, et transivit Jordanem, irruitque in eos et direxit ex adverso aciem, illis contra pugnantibus.
1 Chronicles 19 18 Fugit autem Syrus Israël, et interfecit David de Syris septem millia curruum, et quadraginta millia peditum, et Sophach exercitus principem.
1 Chronicles 19 19 Videntes autem servi Adarezer se ab Israël esse superatos, transfugerunt ad David, et servierunt ei : noluitque ultra Syria auxilium præbere filiis Ammon.
1 Chronicles 20 1 Factum est autem post anni circulum, eo tempore quo solent reges ad bella procedere, congregavit Joab exercitum, et robur militiæ, et vastavit terram filiorum Ammon : perrexitque et obsedit Rabba. Porro David manebat in Jerusalem, quando Joab percussit Rabba, et destruxit eam.
1 Chronicles 20 2 Tulit autem David coronam Melchom de capite ejus, et invenit in ea auri pondo talentum, et pretiosissimas gemmas, fecitque sibi inde diadema : manubias quoque urbis plurimas tulit ;
1 Chronicles 20 3 populum autem, qui erat in ea, eduxit, et fecit super eos tribulas, et trahas, et ferrata carpenta transire, ita ut dissecarentur, et contererentur. Sic fecit David cunctis urbibus filiorum Ammon : et reversus est cum omni populo suo in Jerusalem.
1 Chronicles 20 4 Post hæc initum est bellum in Gazer adversum Philisthæos, in quo percussit Sobochai Husathites, Saphai de genere Raphaim, et humiliavit eos.
1 Chronicles 20 5 Aliud quoque bellum gestum est adversus Philisthæos, in quo percussit Adeodatus filius Saltus Bethlehemites fratrem Goliath Gethæi, cujus hastæ lignum erat quasi liciatorium texentium.
1 Chronicles 20 6 Sed et aliud bellum accidit in Geth, in quo fuit homo longissimus, senos habens digitos, id est, simul viginti quatuor : qui et ipse de Rapha fuerat stirpe generatus.
1 Chronicles 20 7 Hic blasphemavit Israël : et percussit eum Jonathan filius Samaa fratris David. Hi sunt filii Rapha in Geth, qui ceciderunt in manu David et servorum ejus.
1 Chronicles 21 1 Consurrexit autem Satan contra Israël, et concitavit David ut numeraret Israël.
1 Chronicles 21 2 Dixitque David ad Joab, et ad principes populi : Ite, et numerate Israël a Bersabee usque Dan : et afferte mihi numerum ut sciam.
1 Chronicles 21 3 Responditque Joab : Augeat Dominus populum suum centuplum, quam sunt : nonne, domine mi rex, omnes servi tui sunt ? quare hoc quærit dominus meus, quod in peccatum reputetur Israëli ?
1 Chronicles 21 4 Sed sermo regis magis prævaluit : egressusque est Joab, et circuivit universum Israël : et reversus est Jerusalem,
1 Chronicles 21 5 deditque David numerum eorum, quos circuierat : et inventus est omnis numerus Israël, mille millia et centum millia virorum educentium gladium : de Juda autem quadringenta septuaginta millia bellatorum.
1 Chronicles 21 6 Nam Levi et Benjamin non numeravit : eo quod Joab invitus exequeretur regis imperium.
1 Chronicles 21 7 Displicuit autem Deo quod jussum erat : et percussit Israël.
1 Chronicles 21 8 Dixitque David ad Deum : Peccavi nimis ut hoc facerem : obsecro, aufer iniquitatem servi tui, quia insipienter egi.
1 Chronicles 21 9 Et locutus est Dominus ad Gad videntem David, dicens :
1 Chronicles 21 10 Vade, et loquere ad David, et dic ei : Hæc dicit Dominus : Trium tibi optionem do : unum, quod volueris, elige, et faciam tibi.
1 Chronicles 21 11 Cumque venisset Gad ad David, dixit ei : Hæc dicit Doinus : Elige, quod volueris :
1 Chronicles 21 12 aut tribus annis famem ; aut tribus mensibus te fugere hostes tuos, et gladium eorum non posse evadere ; aut tribus diebus gladium Domini, et pestilentiam versari in terra, et angleum Domini interficere in universis finibus Israël : nunc igitur vide quid respondeam ei, qui misit me.
1 Chronicles 21 13 Et dixit David ad Gad : Ex omni parte me angustiæ premunt : sed melius mihi est, ut incidam in manus Domini, quia multæ sunt miserationes ejus, quam in manus hominum.
1 Chronicles 21 14 Misit ergo Dominus pestilentiam in Israël : et ceciderunt de Israël septuaginta millia virorum.
1 Chronicles 21 15 Misit quoque angelum in Jerusalem, ut percuteret eam : cumque percuteretur, vidit Dominus, et misertus est super magnitudine mali : et imperavit angelo, qui percutiebat : Sufficit, jam cesset manus tua. Porro angelus Domini stabat juxta aream Ornam Jebusæi.
1 Chronicles 21 16 Levansque David oculos suos, vidit angelum Domini stantem inter cælum et terram, et evaginatum gladium in manu ejus, et versum contra Jerusalem : et ceciderunt tam ipse, quam majores natu, vestiti ciliciis, proni in terram.
1 Chronicles 21 17 Dixitque David ad Deum : Nonne ego sum, qui jussi ut numeraretur populus ? ego, qui peccavi ; ego, qui malum feci ? iste grex, quid commeruit ? Domine Deus meus, vertatur, obsecro, manus tua in me, et in domum patris mei : populus autem tuus non percutiatur.
1 Chronicles 21 18 Angelus autem Domini præcepit Gad ut diceret Davidi ut ascenderet, exstrueretque altare Domino Deo in area Ornan Jebusæi.
1 Chronicles 21 19 Ascendit ergo David juxta sermonem Gad, quem locutus ei fuerat ex nomine Domini.
1 Chronicles 21 20 Porro Ornan cum suspexisset, et vidisset angelum, quatuorque filii ejus cum eo, absconderunt se : nam eo tempore terebat in area triticum.
1 Chronicles 21 21 Igitur cum veniret David ad Ornan, conspexit eum Ornan, et processit ei obviam de area, et adoravit eum pronus in terram.
1 Chronicles 21 22 Dixitque ei David : Da mihi locum areæ tuæ, ut ædificem in ea altare Domino : ita ut quantum valet argenti accipias, et cesset plaga a populo.
1 Chronicles 21 23 Dixit autem Ornan ad David : Tolle, et faciat dominus meus rex quodcumque ei placet : sed et boves do in holocaustum, et tribulas in ligna, et triticum in sacrificium : omnia libens præbebo.
1 Chronicles 21 24 Dixitque ei rex David : Nequaquam ita fiet, sed argentum dabo quantum valet : neque enim tibi auferre debeo, et sic offerre Domino holocausta gratuita.
1 Chronicles 21 25 Dedit ergo David Ornan pro loco siclos auri justissimi ponderis sexcentos.
1 Chronicles 21 26 Et ædificavit ibi altare Domino, obtulitque holocausta, et pacifica, et invocavit Dominum, et exaudivit eum in igne de cælo super altare holocausti.
1 Chronicles 21 27 Præcepitque Dominus angelo : et convertit gladium suum in vaginam.
1 Chronicles 21 28 Protinus ergo David, videns quod exaudisset eum Dominus in area Ornan Jebusæi, immolavit ibi victimas.
1 Chronicles 21 29 Tabernaculum autem Domini, quod fecerat Moyses in deserto, et altare holocaustorum, ea tempestate erat in excelso Gabaon.
1 Chronicles 21 30 Et non prævaluit David ire ad altare ut ibi obsecraret Deum : nimio enim fuerat in timore perterritus, videns gladium angeli Domini.
1 Chronicles 22 1 Dixitque David : Hæc est domus Dei, et hoc altare in holocaustum Israëli.
1 Chronicles 22 2 Et præcepit ut congregarentur omnes proselyti de terra Israël, et constituit ex eis latomos ad cædendos lapides et poliendos, ut ædificaretur domus Dei.
1 Chronicles 22 3 Ferrum quoque plurimum ad clavos januarum, et ad commissuras atque juncturas præparavit David : et æris pondus innumerabile.
1 Chronicles 22 4 Ligna quoque cedrina non poterant æstimari, quæ Sidonii et Tyrii deportaverant ad David.
1 Chronicles 22 5 Et dixit David : Solomon filius meus puer parvulus est et delicatus : domus autem, quam ædificari volo Domino, talis esse debet ut in cunctis regionibus nominetur : præparabo ergo ei necessaria. Et ob hanc causam ante mortem suam omnes præparavit impensas.
1 Chronicles 22 6 Vocavitque Salomonem filium suum, et præcepit ei ut ædificaret domum Domino Deo Israël.
1 Chronicles 22 7 Dixitque David ad Salomonem : Fili mi, voluntatis meæ fuit ut ædificarem domum nomini Domini Dei mei,
1 Chronicles 22 8 sed factus est sermo Domini ad me, dicens : Multum sanguinem effudisti, et plurima bella bellasti : non poteris ædificare domum nomini meo, tanto effuso sanguine coram me :
1 Chronicles 22 9 filius, qui nascetur tibi, erit vir quietissimus : faciam enim eum requiescere ab omnibus inimicis suis per circuitum : et ob hanc causam Pacificus vocabitur : et pacem et otium dabo in Israël cunctis diebus ejus.
1 Chronicles 22 10 Ipse ædificabit domum nomini meo, et ipse erit mihi in filium, et ego ero illi in patrem : firmaboque solium regni ejus super Israël in æternum.
1 Chronicles 22 11 Nunc ergo fili mi, sit Dominus tecum, et prosperare, et ædifica domum Domino Deo tuo, sicut locutus est de te.
1 Chronicles 22 12 Det quoque Dominus prudentiam et sensum ut regere possis Israël, et custodire legem Domini Dei tui.
1 Chronicles 22 13 Tunc enim proficere poteris, si custodieris mandata, et judicia, quæ præcepit Dominus Moysi ut doceret Israël : confortare, et virilter age ; ne timeas, neque paveas.
1 Chronicles 22 14 Ecce ego in paupertate mea præparavi impensas domus Domini, auri talenta centum millia, et argenti mille millia talentorum : æris vero et ferri non est pondus, vincitur enim numerus magnitudine : ligna et lapides præparavi ad universa impendia.
1 Chronicles 22 15 Habes quoque plurimos artifices, latomos, et cæmentarios, artificesque lignorum, et omnium artium ad faciendum opus prudentissimos,
1 Chronicles 22 16 in auro et argento et ære et ferro, cujus non est numerus. Surge igitur, et fac, et erit Dominus tecum.
1 Chronicles 22 17 Præcepit quoque David cunctis principibus Israël, ut adjuvarent Salomonem filium suum :
1 Chronicles 22 18 Cernitis, inquiens, quod Dominus Deus vester vobiscum sit, et dederit vobis requiem per circuitum, et tradiderit omnes inimicos vestros in manus vestras, et subjecta sit terra coram Domino, et coram populo ejus.
1 Chronicles 22 19 Præbete igitur corda vestra et animas vestras, ut quæratis Dominum Deum vestrum : et consurgite, et ædificate sanctuarium Domino Deo, ut introducatur arca fœderis Domini, et vasa Domino consecrata, in domum quæ ædificatur nomini Domini.
1 Chronicles 23 1 Igitur David senex et plenus dierum, regem constituit Salomonem filium suum super Israël.
1 Chronicles 23 2 Et congregavit omnes principes Israël, et sacerdotes atque Levitas.
1 Chronicles 23 3 Numeratique sunt Levitæ a triginta annis, et supra : et inventa sunt triginta octo millia virorum.
1 Chronicles 23 4 Ex his electi sunt, et distributi in ministerium domus Domini viginti quatuor millia : præpositorum autem et judicum sex millia.
1 Chronicles 23 5 Porro quatuor millia janitores : et totidem psaltæ canentes Domino in organis, quæ fecerat ad canendum.
1 Chronicles 23 6 Et distribuit eos David per vices filiorum Levi, Gerson videlicet, et Caath, et Merari.
1 Chronicles 23 7 Filii Gerson : Leedan, et Semei.
1 Chronicles 23 8 Filii Leedan : princeps Jahiel, et Zethan, et Joël, tres.
1 Chronicles 23 9 Filii Semei : Salomith, et Hosiel, et Aran, tres : isti principes familiarum Leedan.
1 Chronicles 23 10 Porro filii Semei : Leheth, et Ziza, et Jaus, et Baria : isti filii Semei, quatuor.
1 Chronicles 23 11 Erat autem Leheth prior, Ziza secundus : porro Jaus et Baria non habuerunt plurimos filios, et idcirco in una familia, unaque domo computati sunt.
1 Chronicles 23 12 Filii Caath : Amram, et Isaar, Hebron, et Oziel, quatuor.
1 Chronicles 23 13 Filii Amram : Aaron, et Moyses. Separatusque est Aaron ut ministraret in Sancto sanctorum, ipse et filii ejus in sempiternum, et adoleret incensum Domino secundum ritum suum, ac benediceret nomini ejus in perpetuum.
1 Chronicles 23 14 Moysi quoque hominis Dei filii annumerati sunt in tribu Levi.
1 Chronicles 23 15 Filii Moysi : Gersom, et Eliezer.
1 Chronicles 23 16 Filii Gersom : Subuel primus.
1 Chronicles 23 17 Fuerunt autem filii Eliezer : Rohobia primus : et non erant Eliezer filii alii. Porro filii Rohobia multiplicati sunt nimis.
1 Chronicles 23 18 Filii Isaar : Salomith primus.
1 Chronicles 23 19 Filii Hebron : Jeriau primus, Amarias secundus, Jahaziel tertius, Jecmaam quartus.
1 Chronicles 23 20 Filii Oziel : Micha primus, Jesia secundus.
1 Chronicles 23 21 Filii Merari : Moholi, et Musi. Filii Moholi : Eleazar, et Cis.
1 Chronicles 23 22 Mortuus est autem Eleazar, et non habuit filios, sed filias : acceperuntque eas filii Cis fratres earum.
1 Chronicles 23 23 Filii Musi : Moholi, et Eder, et Jerimoth, tres.
1 Chronicles 23 24 Hi filii Levi in cognationibus et familiis suis, principes per vices, et numerum capitum singulorum, qui faciebant opera ministerii domus Domini, a viginti annis et supra.
1 Chronicles 23 25 Dixit enim David : Requiem dedit Dominus Deus Israël populo suo, et habitationem Jerusalem usque in æternum.
1 Chronicles 23 26 Nec erit officii Levitarum ut ultra portent tabernaculum, et omnia vasa ejus ad ministrandum.
1 Chronicles 23 27 Juxta præcepta quoque David novissima supputabitur numerus filiorum Levi a viginti annis et supra.
1 Chronicles 23 28 Et erunt sub manu filiorum Aaron in cultum domus Domini, in vestibulis, et in exedris, et in loco purificationis, et in sanctuario, et in universis operibus ministerii templi Domini.
1 Chronicles 23 29 Sacerdotes autem, super panes propositionis, et ad similæ sacrificium, et ad lagana azyma, et sartaginem, et ad torrendum, et super omne pondus atque mensuram.
1 Chronicles 23 30 Levitæ vero ut stent mane ad confitendum, et canendum Domino : similiterque ad vesperam,
1 Chronicles 23 31 tam in oblatione holocaustorum Domini, quam in sabbatis et calendis et solemnitatibus reliquis juxta numerum, et cæremonias uniuscujusque rei, jugiter coram Domino.
1 Chronicles 23 32 Et custodiant observationes tabernaculi fœderis, et ritum sanctuarii, et observationem filiorum Aaron fratrum suorum, ut ministrent in domo Domini.
1 Chronicles 24 1 Porro filiis Aaron hæ partitiones erant. Filii Aaron : Nadab, et Abiu, et Eleazar, et Ithamar.
1 Chronicles 24 2 Mortui sunt autem Nadab, et Abiu ante patrem suum absque liberis : sacerdotioque functus est Eleazar, et Ithamar.
1 Chronicles 24 3 Et divisit eos David, id est, Sadoc de filiis Eleazari, et Ahimelech de filiis Ithamar, secundum vices suas et ministerium.
1 Chronicles 24 4 Inventique sunt multo plures filii Eleazar in principibus viris, quam filii Ithamar. Divisit autem eis, hoc est, filiis Eleazar, principes per familias sedecim : et filiis Ithamar per familias et domos suas octo.
1 Chronicles 24 5 Porro divisit utrasque inter se familias sortibus : erant enim principes sanctuarii, et principes Dei, tam de filiis Eleazar, quam de filiis Ithamar.
1 Chronicles 24 6 Descripsitque eos Semeias filius Nathanaël scriba Levites, coram rege et principibus, et Sadoc sacerdote, et Ahimelech filio Abiathar, principibus quoque familiarum sacerdotalium, et Leviticarum : unam domum, quæ ceteris præerat, Eleazar : et alteram domum, quæ sub se habebat ceteros, Ithamar.
1 Chronicles 24 7 Exivit autem sors prima Jojarib, secunda Jedei,
1 Chronicles 24 8 tertia Harim, quarta Seorim,
1 Chronicles 24 9 quinta Melchia, sexta Maiman,
1 Chronicles 24 10 septima Accos, octava Abia,
1 Chronicles 24 11 nona Jesua, decima Sechenia,
1 Chronicles 24 12 undecima Eliasib, duodecima Jacim,
1 Chronicles 24 13 tertiadecima Hoppha, decimaquarta Isbaab,
1 Chronicles 24 14 decimaquinta Belga, decimasexta Emmer,
1 Chronicles 24 15 decimaseptima Hezir, decimaoctava Aphses,
1 Chronicles 24 16 decimanona Pheteia, vigesima Hezechiel,
1 Chronicles 24 17 vigesima prima Jachin, vigesima secunda Gamul,
1 Chronicles 24 18 vigesima tertia Dalaiau, vigesima quarta Maaziau.
1 Chronicles 24 19 Hæ vices eorum secundum ministeria sua, ut ingrediantur domum Domini, et juxta ritum suum sub manu Aaron patris eorum : sicut præceperat Dominus Deus Israël.
1 Chronicles 24 20 Porro filiorum Levi, qui reliqui fuerant, de filiis Amram erat Subaël, et de filiis Subaël, Jehedeia.
1 Chronicles 24 21 De filiis quoque Rohobiæ princeps Jesias.
1 Chronicles 24 22 Isaari vero filius Salemoth, filiusque Salemoth Jahath :
1 Chronicles 24 23 filiusque ejus Jeriau primus, Amarias secundus, Jahaziel tertius, Jecmaan quartus.
1 Chronicles 24 24 Filius Oziel, Micha : filius Micha, Samir.
1 Chronicles 24 25 Frater Micha, Jesia : filiusque Jesiæ, Zacharias.
1 Chronicles 24 26 Filii Merari : Moholi, et Musi. Filius Oziau : Benno.
1 Chronicles 24 27 Filius quoque Merari : Oziau et Soam et Zachur et Hebri.
1 Chronicles 24 28 Porro Moholi filius : Eleazar, qui non habebat liberos.
1 Chronicles 24 29 Filius vero Cis, Jerameel.
1 Chronicles 24 30 Filii Musi : Moholi, Eder et Jerimoth : isti filii Levi secundum domos familiarum suarum.
1 Chronicles 24 31 Miseruntque et ipsi sortes contra fratres suos filios Aaron coram David rege, et Sadoc, et Ahimelech, et principibus familiarum sacerdotalium et Leviticarum, tam majores, quam minores : omnes sors æqualiter dividebat.
1 Chronicles 25 1 Igitur David et magistratus exercitus segregaverunt in ministerium filios Asaph, et Heman, et Idithun, qui prophetarent in citharis, et psalteriis, et cymbalis secundum numerum suum, dedicato sibi officio servientes.
1 Chronicles 25 2 De filiis Asaph : Zachur, et Joseph, et Nathania, et Asarela, filii Asaph : sub manu Asaph prophetantis juxta regem.
1 Chronicles 25 3 Porro Idithun : filii Idithun, Godolias, Sori, Jeseias, et Hasabias, et Mathathias, sex, sub manu patris sui Idithun, qui in cithara prophetabat super confitentes et laudantes Dominum.
1 Chronicles 25 4 Heman quoque : filii Heman, Bocciau, Mathaniau, Oziel, Subuel, et Jerimoth, Hananias, Hanani, Eliatha, Geddelthi, et Romemthiezer, et Jesbacassa, Mellothi, Othir, Mahazioth :
1 Chronicles 25 5 omnes isti filii Heman videntis regis in sermonibus Dei, ut exaltaret cornu : deditque Deus Heman filios quatuordecim, et filias tres.
1 Chronicles 25 6 Universi sub manu patris sui ad cantandum in templo Domini distributi erant, in cymbalis, et psalteriis, et citharis, in ministeria domus Domini juxta regem : Asaph videlicet, et Idithun, et Heman.
1 Chronicles 25 7 Fuit autem numerus eorum cum fratribus suis, qui erudiebant canticum Domini, cuncti doctores, ducenti octoginta octo.
1 Chronicles 25 8 Miseruntque sortes per vices suas, ex æquo tam major quam minor, doctus pariter et indoctus.
1 Chronicles 25 9 Egressaque est sors prima Joseph, qui erat de Asaph. Secunda Godoliæ, ipsi et filii ejus, et fratribus ejus duodecim.
1 Chronicles 25 10 Tertia Zachur, filiis et fratribus ejus duodecim.
1 Chronicles 25 11 Quarta Isari, filiis et fratribus ejus duodecim.
1 Chronicles 25 12 Quinta Nathaniæ, filiis et fratribus ejus duodecim.
1 Chronicles 25 13 Sexta Bocciau, filiis et fratribus ejus duodecim.
1 Chronicles 25 14 Septima Isreela, filiis et fratribus ejus duodecim.
1 Chronicles 25 15 Octava Jesaiæ, filiis et fratribus ejus duodecim.
1 Chronicles 25 16 Nona Mathaniæ, filiis et fratribus ejus duodecim.
1 Chronicles 25 17 Decima Semeiæ, filiis et fratribus ejus duodecim.
1 Chronicles 25 18 Undecima Azareel, filiis et fratribus ejus duodecim.
1 Chronicles 25 19 Duodecima Hasabiæ, filiis et fratribus ejus duodecim.
1 Chronicles 25 20 Tertiadecima Subaël, filiis et fratribus ejus duodecim.
1 Chronicles 25 21 Quartadecima Mathathiæ, filiis et fratribus ejus duodecim.
1 Chronicles 25 22 Quintadecima Jerimoth, filiis et fratribus ejus duodecim.
1 Chronicles 25 23 Sextadecima Hananiæ, filiis et fratribus ejus duodecim.
1 Chronicles 25 24 Septimadecima Jesbacassæ, filiis et fratribus ejus duodecim.
1 Chronicles 25 25 Octavadecima Hanani, filiis et fratribus ejus duodecim.
1 Chronicles 25 26 Nonadecima Mellothi, filiis et fratribus ejus duodecim.
1 Chronicles 25 27 Vigesima Eliatha, filiis et fratribus ejus duodecim.
1 Chronicles 25 28 Vigesima prima Othir, filiis et fratribus ejus duodecim.
1 Chronicles 25 29 Vigesima secunda Geddelthi, filiis et fratribus ejus duodecim.
1 Chronicles 25 30 Vigesima tertia Mahazioth, filiis et fratribus ejus duodecim.
1 Chronicles 25 31 Vigesima quarta Romemthiezer, filiis et fratribus ejus duodecim.
1 Chronicles 26 1 Divisiones autem janitorum : de Coritis Meselemia, filius Core, de filiis Asaph.
1 Chronicles 26 2 Filii Meselemiæ : Zacharias primogenitus, Jadihel secundus, Zabadias tertius, Jathanaël quartus,
1 Chronicles 26 3 Ælam quintus, Johanan sextus, Elioënai septimus.
1 Chronicles 26 4 Filii autem Obededom : Semeias primogenitus, Jozabad secundus, Joaha tertius, Sachar quartus, Nathanaël quintus,
1 Chronicles 26 5 Ammiel sextus, Issachar septimus, Phollathi octavus : quia benedixit illi Dominus.
1 Chronicles 26 6 Semei autem filio ejus nati sunt filii, præfecti familiarum suarum : erant enim viri fortissimi.
1 Chronicles 26 7 Filii ergo Semeiæ : Othni, et Raphaël, et Obed, Elzabad, fratres ejus viri fortissimi : Eliu quoque et Samachias.
1 Chronicles 26 8 Omnes hi, de filiis Obededom : ipsi, et filii, et fratres eorum fortissimi ad ministrandum, sexaginta duo de Obededom.
1 Chronicles 26 9 Porro Meselemiæ filii, et fratres eorum robustissimi, decem et octo.
1 Chronicles 26 10 De Hosa autem, id est, de filiis Merari : Semri princeps (non enim habuerat primogenitum, et idcirco posuerat eum pater ejus in principem),
1 Chronicles 26 11 Helcias secundus, Tabelias tertius, Zacharias quartus : omnes hi filii, et fratres Hosa, tredecim.
1 Chronicles 26 12 Hi divisi sunt in janitores, ut semper principes custodiarum, sicut et fratres eorum ministrarent in domo Domini.
1 Chronicles 26 13 Missæ sunt ergo sortes ex æquo, et parvis, et magnis, per familias suas in unamquamque portarum.
1 Chronicles 26 14 Cecidit ergo sors orientalis, Selemiæ. Porro Zachariæ filio ejus, viro prudentissimo, et erudito, sortito obtigit plaga septentrionalis.
1 Chronicles 26 15 Obededom vero et filiis ejus ad austrum : in qua parte domus erat senrioum concilium.
1 Chronicles 26 16 Sephim, et Hosa ad occidentem, juxta portam, quæ ducit ad viam ascensionis : custodia contra custodiam.
1 Chronicles 26 17 Ad orentem vero Levitæ sex : et ad aquilonem, quatuor per diem : atque ad meridiem similiter in die quatuor : et ubi erat concilium bini et bini.
1 Chronicles 26 18 In cellulis quoque janitorum ad occidentem quatuor in via, binique per cellulas.
1 Chronicles 26 19 Hæ sunt divisiones janitorum filiorum Core et Merari.
1 Chronicles 26 20 Porro Achias erat super thesauros domus Dei, et vasa sanctorum.
1 Chronicles 26 21 Filii Ledan, filii Gersonni : de Ledan principes familiarum Ledan, et Gersonni, Jehieli.
1 Chronicles 26 22 Filii Jehieli : Zathan, et Joël fratres ejus super thesauros domus Domini.
1 Chronicles 26 23 Amramitis, et Isaaritis, et Hebronitis, et Ozihelitis.
1 Chronicles 26 24 Subaël autem filius Gersom, filii Moysi, præpositus thesauris.
1 Chronicles 26 25 Fratres quoque ejus Eliezer, cujus filius Rahabia, et hujus filius Isaias, et hujus filius Joram, hujus quoque filius Zechri, et hujus filius Selemith.
1 Chronicles 26 26 Ipse Selemith, et fratres ejus, super thesauros sanctorum, quæ sanctificavit David rex, et principes familiarum, et tribuni, et centuriones, et duces exercitus,
1 Chronicles 26 27 de bellis, et manubiis præliorum, quæ consecraverant ad instaurationem, et supellectilem templi Domini.
1 Chronicles 26 28 Hæc autem universa sanctificavit Samuel videns, et Saul filius Cis, et Abner filius Ner, et Joab filius Sarviæ : omnes, qui sanctificaverant ea per manum Selemith, et fratrum ejus.
1 Chronicles 26 29 Isaaritis vero præerat Chonenias, et filii ejus ad opera forinsecus super Israël ad docendum et judicandum eos.
1 Chronicles 26 30 Porro de Hebronitis Hasabias, et fratres ejus viri fortissimi, mille septingenti præerant Israëli trans Jordanem contra occidentem, in cunctis operibus Domini, et in ministerium regis.
1 Chronicles 26 31 Hebronitarum autem princeps fuit Jeria secundum familias et cognationes eorum. Quadragesimo anno regni David recensiti sunt, et inventi sunt viri fortissimi in Jazer Galaad,
1 Chronicles 26 32 fratresque ejus robustioris ætatis, duo millia septingenti principes familiarum. Præposuit autem eos David rex Rubenitis, et Gadditis, et dimidiæ tribui Manasse, in omne ministerium Dei, et regis.
1 Chronicles 27 1 Filii autem Israël secundum numerum suum, principes familiarum, tribuni, et centuriones, et præfecti, qui ministrabant regi juxta turmas suas, ingredientes et egredientes per singulos menses in anno, viginti quatuor millibus singuli præerant.
1 Chronicles 27 2 Primæ turmæ in primo mense Jesboam præerat filius Zabdiel, et sub eo viginti quatuor millia ;
1 Chronicles 27 3 de filiis Phares, princeps cunctorum principum in exercitu mense primo.
1 Chronicles 27 4 Secundi mensis habebat turmam Dudia Ahohites, et post se alter nomine Macelloth, qui regebat partem exercitus viginti quatuor millium.
1 Chronicles 27 5 Dux quoque turmæ tertiæ in mense tertio, erat Banaias filius Jojadæ sacerdos : et in divisione sua viginti quatuor millia.
1 Chronicles 27 6 Ipse est Banaias fortissimus inter triginta, et super triginta : præerat autem turmæ ipsius Amizabad filius ejus.
1 Chronicles 27 7 Quartus, mense quarto, Asahel frater Joab, et Zabadias filius ejus post eum : et in turma ejus viginti quatuor millia.
1 Chronicles 27 8 Quintus, mense quinto, princeps Samaoth Jezerites : et in turma ejus viginti quatuor millia.
1 Chronicles 27 9 Sextus, mense sexto, Hira filius Acces Thecuites : et in turma ejus viginti quatuor millia.
1 Chronicles 27 10 Septimus, mense septimo, Helles Phallonites de filiis Ephraim : et in turma ejus viginti quatuor millia.
1 Chronicles 27 11 Octavus, mense octavo, Sobochai Husathites de stirpe Zarahi : et in turma ejus viginti quatuor millia.
1 Chronicles 27 12 Nonus, mense nono, Abiezer Anathothites de filiis Jemini : et in turma ejus viginti quatuor millia.
1 Chronicles 27 13 Decimus, mense decimo, Marai, et ipse Netophathites de stirpe Zarai : et in turma ejus viginti quatuor millia.
1 Chronicles 27 14 Undecimus, mense undecimo, Banaias Pharathonites de filiis Ephraim : et in turma ejus viginti quatuor millia.
1 Chronicles 27 15 Duodecimus, mense duodecimo, Holdai Netophathites, de stirpe Gothoniel : et in turma ejus viginti quatuor millia.
1 Chronicles 27 16 Porro tribubus præerant Israël, Rubenitis, dux Eliezer filius Zechri : Simeonitis, dux Saphatias filius Maacha :
1 Chronicles 27 17 Levitis, Hasabias filius Camuel : Aaronitis, Sadoc :
1 Chronicles 27 18 Juda, Eliu, frater David : Issachar, Amri filius Michaël.
1 Chronicles 27 19 Zabulonitis, Jesmaias filius Abdiæ : Nephthalitibus, Jerimoth filius Ozriel :
1 Chronicles 27 20 filiis Ephraim, Osee filius Ozaziu : dimidiæ tribui Manasse, Joël filius Phadaiæ :
1 Chronicles 27 21 et dimidiæ tribui Manasse in Galaad, Jaddo filius Zachariæ : Benjamin autem, Jasiel filius Abner.
1 Chronicles 27 22 Dan vero, Ezrihel filius Jeroham : hi principes filiorum Israël.
1 Chronicles 27 23 Noluit autem David numerare eos a viginti annis inferius : quia dixerat Dominus ut multiplicaret Israël quasi stellas cæli.
1 Chronicles 27 24 Joab filius Sarviæ cœperat numerare, nec complevit : quia super hoc ira irruerat in Israël : et idcirco numerus eorum qui fuerant recensiti, non est relatus in fastos regis David.
1 Chronicles 27 25 Super thesauros autem regis fuit Azmoth filius Adiel : his autem thesauris, qui erant in urbibus, et in vicis, et in turribus, præsidebat Jonathan filius Oziæ.
1 Chronicles 27 26 Operi autem rustico, et agricolis, qui exercebant terram, præerat Ezri filius Chelub :
1 Chronicles 27 27 vinearumque cultoribus, Semeias Romathites : cellis autem vinariis, Zabdias Aphonites.
1 Chronicles 27 28 Nam super oliveta et ficeta, quæ erant in campestribus, Balanam Gederites : super apothecas autem olei, Joas.
1 Chronicles 27 29 Porro armentis, quæ pascebantur in Saron, præpositus fuit Setrai Saronites : et super boves in vallibus, Saphat filius Adli :
1 Chronicles 27 30 super camelos vero, Ubil Ismahelites : et super asinos, Jadias Meronathites :
1 Chronicles 27 31 super oves quoque Jaziz Agareus : omnes hi, principes substantiæ regis David.
1 Chronicles 27 32 Jonathan autem patruus David, consiliarius, vir prudens et litteratus : ipse et Jahiel filius Hachamoni erant cum filiis regis.
1 Chronicles 27 33 Achitophel etiam consiliarius regis, et Chusai Arachites amicus regis.
1 Chronicles 27 34 Post Achitophel fuit Jojada filius Banaiæ, et Abiathar. Princeps autem exercitus regis erat Joab.
1 Chronicles 28 1 Convocavit igitur David omnes principes Israël, duces tribuum, et præpositos turmarum, qui ministrabant regi : tribunos quoque et centuriones, et qui præerant substantiæ et possessionibus regis, filiosque suos cum eunuchis, et potentes, et robustissimos quosque in exercitu Jerusalem.
1 Chronicles 28 2 Cumque surrexisset rex, et stetisset, ait : Audite me, fratres mei et populus meus : cogitavi ut ædificarem domum, in qua requiesceret arca fœderis Domini, et scabellum pedum Dei nostri : et ad ædificandum, omnia præparavi.
1 Chronicles 28 3 Deus autem dixit mihi : Non ædificabis domum nomini meo, eo quod sis vir bellator, et sanguinem fuderis.
1 Chronicles 28 4 Sed elegit Dominus Deus Israël me de universa domo patris mei, ut essem rex super Israël in sempiternum : de Juda enim elegit principes : porro de domo Juda, domum patris mei, et de filiis patris mei, placuit ei ut me eligeret regem super cunctum Israël.
1 Chronicles 28 5 Sed et de filiis meis (filios enim mihi multos dedit Dominus) elegit Salomonem filium meum, ut sederet in throno regni Domini super Israël,
1 Chronicles 28 6 dixitque mihi : Salomon filius tuus ædificavit domum meam, et atria mea : ipsum enim elegi mihi in filium, et ego ero ei in patrem.
1 Chronicles 28 7 Et firmabo regnum ejus usque in æternum, si perseveraverit facere præcepta mea, et judicia, sicut et hodie.
1 Chronicles 28 8 Nunc ergo coram universo cœtu Israël audiente Deo nostro, custodite, et perquirite cuncta mandata Domini Dei nostri : ut possideatis terram bonam, et relinquatis eam filiis vestris post vos usque in sempiternum.
1 Chronicles 28 9 Tu autem, Salomon fili mi, scito Deum patris tui, et servito ei corde perfecto, animo voluntario : omnia enim corda scrutatur Dominus, et universas mentium cogitationes intelligit. Si quæsieris eum, invenies : si autem dereliqueris eum, projiciet te in æternum.
1 Chronicles 28 10 Nunc ergo quia elegit te Dominus ut ædificares domum sanctuarii, confortare, et perfice.
1 Chronicles 28 11 Dedit autem David Salomoni filio suo descriptionem porticus, et templi, et cellariorum, et cœnaculi, et cubiculorum in adytis, et domus propitiationis,
1 Chronicles 28 12 necnon et omnium quæ cogitaverat atriorum, et exedrarum per circuitum in thesauros domus Domini, et in thesauros sanctorum,
1 Chronicles 28 13 divisionumque sacerdotalium et Leviticarum, in omnia opera domus Domini, et in universa vasa ministerii templi Domini.
1 Chronicles 28 14 Aurum in pondere per singula vasa ministerii. Argenti quoque pondus pro vasorum et operum diversitate.
1 Chronicles 28 15 Sed et in candelabra aurea, et ad lucernas eorum, aurum pro mensura uniuscujusque candelabri et lucernarum. Similiter et in candelabra argentea, et in lucernas eorum, pro diversitate mensuræ, pondus argenti tradidit.
1 Chronicles 28 16 Aurum quoque dedit in mensas propositionis pro diversitate mensarum : similiter et argentum in alias mensas argenteas.
1 Chronicles 28 17 Ad fuscinulas quoque, et phialas, et thuribula ex auro purissimo, et leunculos aureos pro qualitate mensuræ pondus distribuit in leunculum et leunculum. Similiter et in leones argenteos diversum argenti pondus separavit.
1 Chronicles 28 18 Altari autem, in quo adoletur incensum, aurum purissimum dedit : ut ex ipso fieret similitudo quadrigæ cherubim extendentium alas, et velantium arcam fœderis Domini.
1 Chronicles 28 19 Omnia, inquit, venerunt scripta manu Domini ad me, ut intelligerem universa opera exemplaris.
1 Chronicles 28 20 Dixit quoque David Salomoni filio suo : Viriliter age, et confortare, et fac : ne timeas, et ne paveas : Dominus enim Deus meus tecum erit, et non dimittet te, nec derelinquet donec perficias omne opus ministerii domus Domini.
1 Chronicles 28 21 Ecce divisiones sacerdotum et Levitarum : in omne ministerium domus Domini assistunt tibi, et parati sunt, et noverunt tam principes quam populus facere omnia præcepta tua.
1 Chronicles 29 1 Locutusque est David rex ad omnem ecclesiam : Salomonem filium meum unum elegit Deus, adhuc puerum et tenellum : opus namque grande est, neque enim homini præparatur habitatio, sed Deo.
1 Chronicles 29 2 Ego autem totis viribus meis præparavi impensas domus Dei mei. Aurum ad vasa aurea, et argentum in argentea, æs in ænea, ferrum in ferrea, ligna ad lignea : et lapides onychinos, et quasi stibinos, et diversorum colorum, omnemque pretiosum lapidem, et marmor Parium abundantissime :
1 Chronicles 29 3 et super hæc, quæ obtuli in domum Dei mei de peculio meo aurum et argentum, do in templum Dei mei, exceptis his, quæ præparavi in ædem sanctam.
1 Chronicles 29 4 Tria millia talenta auri de auro Ophir : et septem millia talentorum argenti probatissimi ad deaurandos parietes templi.
1 Chronicles 29 5 Et ubicumque opus est aurum de auro, et ubicumque opus est argentum de argento, opera fiant per manus artificum : et si quis sponte offert, impleat manum suam hodie, et offerat quod voluerit Domino.
1 Chronicles 29 6 Polliciti sunt itaque principes familiarum, et proceres tribuum Israël, tribuni quoque, et centuriones, et principes possessionum regis.
1 Chronicles 29 7 Dederuntque in opera domus Dei auri talenta quinque millia, et solidos decem millia : argenti talenta decem millia, et æris talenta decem et octo millia : ferri quoque centum millia talentorum.
1 Chronicles 29 8 Et apud quemcumque inventi sunt lapides, dederunt in thesauros domus Domini, per manum Jahiel Gersonitis.
1 Chronicles 29 9 Lætatusque est populus, cum vota sponte promitterent : quia corde toto offerebant ea Domino : sed et David rex lætatus est gaudio magno.
1 Chronicles 29 10 Et benedixit Domino coram universa multitudine, et ait : Benedictus es, Domine Deus Israël patris nostri ab æterno in æternum.
1 Chronicles 29 11 Tua est, Domine, magnificentia, et potentia, et gloria, atque victoria : et tibi laus : cuncta enim quæ in cælo sunt, et in terra, tua sunt : tuum, Domine, regnum, et tu es super omnes principes.
1 Chronicles 29 12 Tuæ divitiæ, et tua est gloria : tu dominaris omnium : in manu tua virtus et potentia : in manu tua magnitudo, et imperium omnium.
1 Chronicles 29 13 Nunc igitur Deus noster, confitemur tibi, et laudamus nomen tuum inclytum.
1 Chronicles 29 14 Quis ego, et quis populus meus, ut possimus hæc tibi universa promittere ? Tua sunt omnia : et quæ de manu tua accepimus, dedimus tibi.
1 Chronicles 29 15 Peregrini enim sumus coram te, et advenæ, sicut omnes patres nostri. Dies nostri quasi umbra super terram, et nulla est mora.
1 Chronicles 29 16 Domine Deus noster, omnis hæc copia, quam paravimus ut ædificaretur domus nomini sancto tuo, de manu tua est, et tua sunt omnia.
1 Chronicles 29 17 Scio, Deus meus, quod probes corda, et simplicitatem diligas, unde et ego in simplicitate cordis mei lætus obtuli universa hæc : et populum tuum, qui hic repertus est, vidi cum ingenti gaudio tibi offerre donaria.
1 Chronicles 29 18 Domine Deus Abraham, et Isaac, et Israël patrum nostrorum, custodi in æternum hanc voluntatem cordis eorum, et semper in venerationem tui mens ista permaneat.
1 Chronicles 29 19 Salomoni quoque filio meo da cor perfectum, ut custodiat mandata tua, testimonia tua, et cæremonias tuas, et faciat universa : et ædificet ædem, cujus impensas paravi.
1 Chronicles 29 20 Præcepit autem David universæ ecclesiæ : Benedicite Domino Deo nostro. Et benedixit omnis ecclesia Domino Deo patrum suorum : et inclinaverunt se, et adoraverunt Deum, et deinde regem.
1 Chronicles 29 21 Immolaveruntque victimas Domino : et obtulerunt holocausta die sequenti, tauros mille, arietes mille, agnos mille cum libaminibus suis, et universo ritu abundantissime in omnem Israël.
1 Chronicles 29 22 Et comederunt, et biberunt coram Domino in die illo cum grandi lætitia. Et unxerunt secundo Salomonem filium David. Unxerunt autem eum Domino in principem, et Sadoc in pontificem.
1 Chronicles 29 23 Seditque Salomon super solium Domini in regem pro David patre suo, et cunctis placuit : et paruit illi omnis Israël.
1 Chronicles 29 24 Sed et universi principes, et potentes, et cuncti filii regis David dederunt manum, et subjecti fuerunt Salomoni regi.
1 Chronicles 29 25 Magnificavit ergo Dominus Salomonem super omnem Israël : et dedit illi gloriam regni, qualem nullus habuit ante eum rex Israël.
1 Chronicles 29 26 Igitur David filius Isai regnavit super universum Israël.
1 Chronicles 29 27 Et dies, quibus regnavit super Israël, fuerunt quadraginta anni : in Hebron regnavit septem annis, et in Jerusalem annis triginta tribus.
1 Chronicles 29 28 Et mortuus est in senectute bona, plenus dierum, et divitiis, et gloria : et regnavit Salomon filius ejus pro eo.
1 Chronicles 29 29 Gesta autem David regis priora et novissima scripta sunt in libro Samuelis videntis, et in libro Nathan prophetæ, atque in volumine Gad videntis :
1 Chronicles 29 30 universique regni ejus, et fortitudinis, et temporum, quæ transierunt sub eo, sive in Israël, sive in cunctis regnis terrarum.
2 Chronicles 1 1 Confortatus est ergo Salomon filius David in regno suo, et Dominus Deus ejus erat cum eo, et magnificavit eum in excelsum.
2 Chronicles 1 2 Præcepitque Salomon universo Israëli, tribunis, et centurionibus, et ducibus, et judicibus omnis Israël, et principibus familiarum :
2 Chronicles 1 3 et abiit cum universa multitudine in excelsum Gabaon, ubi erat tabernaculum fœderis Dei, quod fecit Moyses famulus Dei in solitudine.
2 Chronicles 1 4 Arcam autem Dei adduxerat David de Cariathiarim in locum quem præparaverat ei, et ubi fixerat illi tabernaculum, hoc est, in Jerusalem.
2 Chronicles 1 5 Altare quoque æneum, quod fabricatus fuerat Beseleel filius Uri filii Hur, ibi erat coram tabernaculo Domini : quod et requisivit Salomon, et omnis ecclesia.
2 Chronicles 1 6 Ascenditque Salomon ad altare æneum, coram tabernaculo fœderis Domini, et obtulit in eo mille hostias.
2 Chronicles 1 7 Ecce autem in ipsa nocte apparuit ei Deus, dicens : Postula quod vis, ut dem tibi.
2 Chronicles 1 8 Dixitque Salomon Deo : Tu fecisti cum David patre meo misericordiam magnam, et constituisti me regem pro eo.
2 Chronicles 1 9 Nunc ergo Domine Deus, impleatur sermo tuus, quem pollicitus es David patri meo : tu enim me fecisti regem super populum tuum multum, qui tam innumerabilis est quam pulvis terræ.
2 Chronicles 1 10 Da mihi sapientiam et intelligentiam, ut ingrediar et egrediar coram populo tuo : quis enim potest hunc populum tuum digne, qui tam grandis est, judicare ?
2 Chronicles 1 11 Dixit autem Deus ad Salomonem : Quia hoc magis placuit cordi tuo, et non postulasti divitias, et substantiam, et gloriam, neque animas eorum qui te oderant, sed nec dies vitæ plurimos : petisti autem sapientiam et scientiam, ut judicare possis populum meum, super quem constitui te regem :
2 Chronicles 1 12 sapientia et scientia data sunt tibi : divitias autem et substantiam et gloriam dabo tibi, ita ut nullus in regibus nec ante te nec post te fuerit similis tui.
2 Chronicles 1 13 Venit ergo Salomon ab excelso Gabaon in Jerusalem coram tabernaculo fœderis, et regnavit super Israël.
2 Chronicles 1 14 Congregavitque sibi currus et equites, et facti sunt ei mille quadringenti currus, et duodecim millia equitum : et fecit eos esse in urbibus quadrigarum, et cum rege in Jerusalem.
2 Chronicles 1 15 Præbuitque rex argentum et aurum in Jerusalem quasi lapides, et cedros quasi sycomoros, quæ nascuntur in campestribus multitudine magna.
2 Chronicles 1 16 Adducebantur autem ei equi de Ægypto, et de Coa a negotiatoribus regis, qui ibant, et emebant pretio,
2 Chronicles 1 17 quadrigam equorum sexcentis argenteis, et equum centum quinquaginta : similiter de universis regnis Hethæorum, et a regibus Syriæ emptio celebrabatur.
2 Chronicles 2 1 Decrevit autem Salomon ædificare domum nomini Domini, et palatium sibi.
2 Chronicles 2 2 Et numeravit septuaginta millia virorum portantium humeris, et octoginta millia qui cæderent lapides in montibus, præpositosque eorum tria millia sexcentos.
2 Chronicles 2 3 Misit quoque ad Hiram regem Tyri, dicens : Sicut egisti cum David patre meo, et misisti ei ligna cedrina ut ædificaret sibi domum, in qua et habitavit :
2 Chronicles 2 4 sic fac mecum ut ædificem domum nomini Domini Dei mei, ut consecrem eam ad adolendum incensum coram illo, et fumiganda aromata, et ad propositionem panum sempiternam, et ad holocautomata mane, et vespere, sabbatis quoque, et neomeniis, et solemnitatibus Domini Dei nostri in sempiternum, quæ mandata sunt Israëli.
2 Chronicles 2 5 Domus enim, quam ædificare cupio, magna est : magnus est enim Deus noster super omnes deos.
2 Chronicles 2 6 Quis ergo poterit prævalere, ut ædificet ei dignam domum ? Si cælum, et cæli cælorum capere eum nequeunt : quantus ego sum, ut possim ædificare ei domum ? sed ad hoc tantum, ut adoleatur incensum coram illo.
2 Chronicles 2 7 Mitte ergo mihi virum eruditum, qui noverit operari in auro, et argento, ære, et ferro, purpura, coccino, et hyacintho, et qui sciat sculpere cælaturas cum his artificibus, quos mecum habeo in Judæa, et Jerusalem, quos præparavit David pater meus.
2 Chronicles 2 8 Sed et ligna cedrina mitte mihi, et arceuthina, et pinea de Libano : scio enim quod servi tui noverint cædere ligna de Libano, et erunt servi mei cum servis tuis,
2 Chronicles 2 9 ut parentur mihi ligna plurima. Domus enim, quam cupio ædificare, magna est nimis, et inclyta.
2 Chronicles 2 10 Præterea operariis, qui cæsuri sunt ligna, servis tuis dabo in cibaria tritici coros viginti millia, et hordei coros totidem, et vini viginti millia metretas, olei quoque sata viginti millia.
2 Chronicles 2 11 Dixit autem Hiram rex Tyri per litteras, quas miserat Salomoni : Quia dilexit Dominus populum suum, idcirco te regnare fecit super eum.
2 Chronicles 2 12 Et addidit, dicens : Benedictus Dominus Deus Israël, qui fecit cælum et terram : qui dedit David regi filium sapientem et eruditum et sensatum atque prudentem, ut ædificaret domum Domino, et palatium sibi.
2 Chronicles 2 13 Misi ergo tibi virum prudentem et scientissimum Hiram patrem meum,
2 Chronicles 2 14 filium mulieris de filiabus Dan, cujus pater fuit Tyrius, qui novit operari in auro, et argento, ære, et ferro, et marmore, et lignis, in purpura quoque, et hyacintho, et bysso, et coccino : et qui scit cælare omnem sculpturam, et adinvenire prudenter quodcumque in opere necessarium est cum artificibus tuis, et cum artificibus domini mei David patris tui.
2 Chronicles 2 15 Triticum ergo, et hordeum, et oleum, et vinum, quæ pollicitus es, domine mi, mitte servis tuis.
2 Chronicles 2 16 Nos autem cædemus ligna de Libano, quot necessaria habueris, et applicabimus ea ratibus per mare in Joppe : tuum autem erit transferre ea in Jerusalem.
2 Chronicles 2 17 Numeravit igitur Salomon omnes viros proselytos, qui erant in terra Israël, post dinumerationem, quam dinumeravit David pater ejus, et inventi sunt centum quinquaginta millia, et tria millia sexcenti.
2 Chronicles 2 18 Fecitque ex eis septuaginta millia, qui humeris onera portarent, et octoginta millia, qui lapides in montibus cæderent : tria autem millia et sexcentos præpositos operum populi.
2 Chronicles 3 1 Et cœpit Salomon ædificare domum Domini in Jerusalem in monte Moria, qui demonstratus fuerat David patri ejus, in loco, quem paraverat David in area Ornan Jebusæi.
2 Chronicles 3 2 Cœpit autem ædificare mense secundo, anno quarto regni sui.
2 Chronicles 3 3 Et hæc sunt fundamenta, quæ jecit Salomon, ut ædificaret domum Dei : longitudinis cubitos in mensura prima sexaginta, latitudinis cubitos viginti.
2 Chronicles 3 4 Porticum vero ante frontem, quæ tendebatur in longum juxta mensuram latitudinis domus, cubitorum viginti : porro altitudo centum viginti cubitorum erat : et deauravit eam intrinsecus auro mundissimo.
2 Chronicles 3 5 Domum quoque majorem texit tabulis ligneis abiegnis, et laminas auri obrizi affixit per totum : sculpsitque in ea palmas, et quasi catenulas se invicem complectentes.
2 Chronicles 3 6 Stravit quoque pavimentum templi pretiosissimo marmore, decore multo.
2 Chronicles 3 7 Porro aurum erat probatissimum, de cujus laminis texit domum, et trabes ejus, et postes, et parietes, et ostia : et cælavit cherubim in parietibus.
2 Chronicles 3 8 Fecit quoque domum Sancti sanctorum : longitudinem juxta latitudinem domus cubitorum viginti : et latitudinem similiter viginti cubitorum : et laminis aureis texit eam, quasi talentis sexcentis.
2 Chronicles 3 9 Sed et clavos fecit aureos, ita ut singuli clavi siclos quinquagenos appenderent : cœnacula quoque texit auro.
2 Chronicles 3 10 Fecit etiam in domo Sancti sanctorum cherubim duos, opere statuario : et texit eos auro.
2 Chronicles 3 11 Alæ cherubim viginti cubitis extendebantur, ita ut una ala haberet cubitos quinque et tangeret parietem domus : et altera quinque cubitos habens, alam tangeret alterius cherub.
2 Chronicles 3 12 Similiter cherub alterius ala, quinque habebat cubitos, et tangebat parietem : et ala ejus altera quinque cubitorum, alam cherub alterius contingebat.
2 Chronicles 3 13 Igitur alæ utriusque cherubim expansæ erant et extendebantur per cubitos viginti : ipsi autem stabant erectis pedibus, et facies eorum erant versæ ad exteriorem domum.
2 Chronicles 3 14 Fecit quoque velum ex hyacintho, purpura, cocco, et bysso : et intexuit ei cherubim.
2 Chronicles 3 15 Ante fores etiam templi duas columnas, quæ triginta et quinque cubitos habebant altitudinis : porro capita earum, quinque cubitorum.
2 Chronicles 3 16 Necnon et quasi catenulas in oraculo, et superposuit eas capitibus columnarum : malogranata etiam centum, quæ catenulis interposuit.
2 Chronicles 3 17 Ipsas quoque columnas posuit in vestibulo templi, unam a dextris, et alteram a sinistris : eam, quæ a dextris erat, vocavit Jachin : et quæ ad lævam, Booz.
2 Chronicles 4 1 Fecit quoque altare æneum viginti cubitorum longitudinis, et viginti cubitorum latitudinis, et decem cubitorum altitudinis.
2 Chronicles 4 2 Mare etiam fusile decem cubitis a labio usque ad labium, rotundum per circuitum : quinque cubitos habebat altitudinis, et funiculus triginta cubitorum ambiebat gyrum ejus.
2 Chronicles 4 3 Similitudo quoque boum erat subter illud, et decem cubitis quædam extrinsecus cælaturæ, quasi duobus versibus alvum maris circuibant. Boves autem erant fusiles :
2 Chronicles 4 4 et ipsum mare super duodecim boves impositum erat, quorum tres respiciebant ad aquilonem, et alii tres ad occidentem : porro tres alii meridiem, et tres qui reliqui erant, oritentem, habentes mare superpositum : posteriora autem boum erant intrinsecus sub mari.
2 Chronicles 4 5 Porro vastitas ejus habebat mensuram palmi, et labium illius erat quasi labium calicis, vel repandi lilii : capiebatque tria millia metretas.
2 Chronicles 4 6 Fecit quoque conchas decem : et posuit quinque a dextris, et quinque a sinistris, ut lavarent in eis omnia, quæ in holocaustum oblaturi erant : porro in mari sacerdotes lavabuntur.
2 Chronicles 4 7 Fecit autem et candelabra aurea decem secundum speciem, qua jussa erant fieri : et posuit ea in templo, quinque a dextris, et quinque a sinistris.
2 Chronicles 4 8 Necnon et mensas decem : et posuit eas in templo, quinque a dextris, et quinque a sinistris : phialas quoque aureas centum.
2 Chronicles 4 9 Fecit etiam atrium sacerdotum, et basilicam grandem : et ostia in basilica, quæ texit ære.
2 Chronicles 4 10 Porro mare posuit in latere dextro contra orientem ad meridiem.
2 Chronicles 4 11 Fecit autem Hiram lebetes, et creagras, et phialas : et complevit omne opus regis in domo Dei :
2 Chronicles 4 12 hoc est, columnas duas, et epistylia, et capita, et quasi quædam retiacula, quæ capita tegerent super epistylia.
2 Chronicles 4 13 Malogranata quoque quadringenta, et retiacula duo ita ut bini ordines malogranatorum singulis retiaculis jungerentur, quæ protegerent epistylia, et capita columnarum.
2 Chronicles 4 14 Bases etiam fecit, et conchas, quas superposuit basibus :
2 Chronicles 4 15 mare unum, boves quoque duodecim sub mari,
2 Chronicles 4 16 et lebetes, et creagras, et phialas. Omnia vasa fecit Salomoni Hiram pater ejus in domo Domini ex ære mundissimo.
2 Chronicles 4 17 In regione Jordanis, fudit ea rex in argillosa terra inter Sochot et Saredatha.
2 Chronicles 4 18 Erat autem multitudo vasorum innumerabilis, ita ut ignoraretur pondus æris.
2 Chronicles 4 19 Fecitque Salomon omnia vasa domus Dei, et altare aureum, et mensas, et super eas panes propositionis :
2 Chronicles 4 20 candelabra quoque cum lucernis suis ut lucerent ante oraculum juxta ritum ex auro purissimo :
2 Chronicles 4 21 et florentia quædam, et lucernas, et forcipes aureos : omnia de auro mundissimo facta sunt.
2 Chronicles 4 22 Thymiateria quoque, et thuribula, et phialas, et mortariola ex auro purissimo. Et ostia cælavit templi interioris, id est, in Sancta sanctorum : et ostia templi forinsecus aurea. Sicque completum est omne opus, quod fecit Salomon in domo Domini.
2 Chronicles 5 1 Intulit igitur Salomon omnia, quæ voverat David pater suus : argentum, et aurum, et universa vasa posuit in thesauris domus Dei.
2 Chronicles 5 2 Post quæ congregavit majores natu Israël, et cunctos principes tribuum, et capita familiarum de filiis Israël in Jerusalem, ut adducerent arcam fœderis Domini de civitate David, quæ est Sion.
2 Chronicles 5 3 Venerunt itaque ad regem omnes viri Israël in die solemni mensis septimi.
2 Chronicles 5 4 Cumque venissent cuncti seniorum Israël, portaverunt Levitæ arcam,
2 Chronicles 5 5 et intulerunt eam, et omnem paraturam tabernaculi. Porro vasa sanctuarii, quæ erant in tabernaculo, portaverunt sacerdotes cum Levitis.
2 Chronicles 5 6 Rex autem Salomon, et universus cœtus Israël, et omnes, qui fuerunt congregati ante arcam, immolabant arietes, et boves absque ullo numero : tanta enim erat multitudo victimarum.
2 Chronicles 5 7 Et intulerunt sacerdotes arcam fœderis Domini in locum suum, id est, ad oraculum templi, in Sancta sanctorum subter alas cherubim :
2 Chronicles 5 8 ita ut cherubim expanderent alas suas super locum, in quo posita erat arca, et ipsam arcam tegerent cum vectibus suis.
2 Chronicles 5 9 Vectium autem, quibus portabatur arca, quia paululum longiores erant, capita parebant ante oraculum : si vero quis paululum fuisset extrinsecus, eos videre non poterat. Fuit itaque arca ibi usque in præsentem diem.
2 Chronicles 5 10 Nihilque erat aliud in arca, nisi duæ tabulæ, quas posuerat Moyses in Horeb, quando legem dedit Dominus filiis Israël egredientibus ex Ægypto.
2 Chronicles 5 11 Egressis autem sacerdotibus de sanctuario (omnes enim sacerdotes qui ibi potuerant inveniri, sanctificati sunt : nec adhuc in illo tempore vices, et ministeriorum ordo inter eos divisus erat),
2 Chronicles 5 12 tam Levitæ quam cantores, id est, et qui sub Asaph erant, et qui sub Eman, et qui sub Idithun, filii, et fratres eorum vestiti byssinis, cymbalis, et psalteriis, et citharis concrepabant, stantes ad orientalem plagam altaris, et cum eis sacerdotes centum viginti canentes tubis.
2 Chronicles 5 13 Igitur cunctis pariter, et tubis, et voce, et cymbalis, et organis, et diversi generis musicorum concinentibus, et vocem in sublime tollentibus, longe sonitus audiebatur, ita ut cum Dominum laudare cœpissent et dicere : Confitemini Domino quoniam bonus, quoniam in æternum misericordia ejus : impleretur domus Dei nube,
2 Chronicles 5 14 nec possent sacerdotes stare et ministrare propter caliginem. Compleverat enim gloria Domini domum Dei.
2 Chronicles 6 1 Tunc Salomon ait : Dominus pollicitus est ut habitaret in caligine :
2 Chronicles 6 2 ego autem ædificavi domum nomini ejus, ut habitaret ibi in perpetuum.
2 Chronicles 6 3 Et convertit rex faciem suam, et benedixit universæ multitudini Israël (nam omnis turba stabat intenta) et ait :
2 Chronicles 6 4 Benedictus Dominus Deus Israël, qui quod locutus est David patri meo, opere complevit, dicens :
2 Chronicles 6 5 A die, qua eduxi populum meum de terra Ægypti, non elegi civitatem de cunctis tribubus Israël, ut ædificaretur in ea domus nomini meo : neque elegi quemquam alium virum, ut esset dux in populo Israël,
2 Chronicles 6 6 sed elegi Jerusalem, ut sit nomen meum in ea : et elegi David, ut constituerem eum super populum meum Israël.
2 Chronicles 6 7 Cumque fuisset voluntatis David patris mei ut ædificaret domum nomini Domini Dei Israël,
2 Chronicles 6 8 dixit Dominus ad eum : Quia hæc fuit voluntas tua, ut ædificares domum nomini meo, bene quidem fecisti hujuscemodi habere voluntatem :
2 Chronicles 6 9 sed non tu ædificabis domum, verum filius tuus, qui egredietur de lumbis tuis, ipse ædificabit domum nomini meo.
2 Chronicles 6 10 Complevit ergo Dominus sermonem suum, quem locutus fuerat : et ego surrexi pro David patre meo, et sedi super thronum Israël, sicut locutus est Dominus : et ædificavi domum nomini Domini Dei Israël.
2 Chronicles 6 11 Et posui in ea arcam, in qua est pactum Domini, quod pepigit cum filiis Israël.
2 Chronicles 6 12 Stetit ergo coram altari Domini ex adverso universæ multitudinis Israël, et extendit manus suas.
2 Chronicles 6 13 Siquidem fecerat Salomon basim æneam, et posuerat eam in medio basilicæ, habentem quinque cubitos longitudinis, et quinque cubitos latitudinis, et tres cubitos altitudinis : stetitque super eam, et deinceps flexis genibus contra universam multitudinem Israël, et palmis in cælum levatis,
2 Chronicles 6 14 ait : Domine Deus Israël, non est similis tui deus in cælo et in terra : qui custodis pactum et misericordiam cum servis tuis, qui ambulant coram te in toto corde suo :
2 Chronicles 6 15 qui præstitisti servo tuo David patri meo quæcumque locutus fueras ei : et quæ ore promiseras, opere complesti, sicut et præsens tempus probat.
2 Chronicles 6 16 Nunc ergo Domine Deus Israël, imple servo tuo patri meo David quæcumque locutus es, dicens : Non deficiet ex te vir coram me, qui sedeat super thronum Israël : ita tamen si custodierint filii tui vias suas, et ambulaverint in lege mea, sicut et tu ambulasti coram me.
2 Chronicles 6 17 Et nunc Domine Deus Israël, firmetur sermo tuus, quem locutus es servo tuo David.
2 Chronicles 6 18 Ergone credibile est ut habitet Deus cum hominibus super terram ? si cælum et cæli cælorum non te capiunt, quanto magis domus ista, quam ædificavi ?
2 Chronicles 6 19 Sed ad hoc tantum facta est, ut respicias orationem servi tui, et obsecrationem ejus, Domine Deus meus : et audias preces, quas fundit famulus tuus coram te,
2 Chronicles 6 20 ut aperias oculos tuos super domum istam diebus ac noctibus, super locum, in quo pollicitus es ut invocaretur nomen tuum,
2 Chronicles 6 21 et exaudires orationem, quam servus tuus orat in eo : et exaudias preces famuli tui, et populi tui Israël. Quicumque oraverit in loco isto, exaudi de habitaculo tuo, id est, de cælis, et propitiare.
2 Chronicles 6 22 Si peccaverit quispiam in proximum suum, et jurare contra eum paratus venerit, seque maledicto constrinxerit coram altari in domo ista :
2 Chronicles 6 23 tu audies de cælo, et facies judicium servorum tuorum, ita ut reddas iniquo viam suam in caput proprium, et ulciscaris justum, retribuens ei secundum justitiam suam.
2 Chronicles 6 24 Si superatus fuerit populus tuus Israël ab inimicis (peccabunt enim tibi) et conversi egerint pœnitentiam, et obsecraverint nomen tuum, et fuerint deprecati in loco isto,
2 Chronicles 6 25 tu exaudies de cælo, et propitiare peccato populi tui Israël, et reduc eos in terram, quam dedisti eis, et patribus eorum.
2 Chronicles 6 26 Si clauso cælo pluvia non fluxerit propter peccata populi, et deprecati te fuerint in loco isto, et confessi nomini tuo, et conversi a peccatis suis, cum eos afflixeris,
2 Chronicles 6 27 exaudi de cælo, Domine, et dimitte peccata servis tuis et populi tui Israël, et doce eos viam bonam, per quam ingrediantur : et da pluviam terræ, quam dedisti populo tuo ad possidendum.
2 Chronicles 6 28 Fames si orta fuerit in terra et pestilentia, ærugo, et aurugo, et locusta, et bruchus, et hostes, vastatis regionibus, portas obsederint civitatis, omnisque plaga et infirmitas presserit :
2 Chronicles 6 29 si quis de populo tuo Israël fuerit deprecatus, cognoscens plagam et infirmitatem suam, et expanderit manus suas in domo hac,
2 Chronicles 6 30 tu exaudies de cælo, de sublimi scilicet habitaculo tuo, et propitiare, et redde unicuique secundum vias suas, quas nosti eum habere in corde suo (tu enim solus nosti corda filiorum hominum) :
2 Chronicles 6 31 ut timeant te, et ambulent in viis tuis cunctis diebus, quibus vivunt super faciem terræ, quam dedisti patribus nostris.
2 Chronicles 6 32 Externum quoque, qui non est de populo tuo Israël, si venerit de terra longinqua propter nomen tuum magnum, et propter manum tuam robustam, et brachium tuum extentum, et adoraverit in loco isto,
2 Chronicles 6 33 tu exaudies de cælo firmissimo habitaculo tuo, et facies cuncta, pro quibus invocaverit te ille peregrinus : ut sciant omnes populi terræ nomen tuum, et timeant te sicut populus tuus Israël, et cognoscant, quia nomen tuum invocatum est super domum hanc, quam ædificavi.
2 Chronicles 6 34 Si egressus fuerit populus tuus ad bellum contra adversarios suos per viam in qua miseris eos, adorabunt te contra viam, in qua civitas hæc est, quam elegisti, et domus, quam ædificavi nomini tuo :
2 Chronicles 6 35 tu exaudies de cælo preces eorum, et obsecrationem, et ulciscaris.
2 Chronicles 6 36 Si autem peccaverint tibi (neque enim est homo, qui non peccet) et iratus fueris eis, et tradideris hostibus, et captivos duxerint eos in terram longinquam, vel certe quæ juxta est,
2 Chronicles 6 37 et conversi in corde suo in terra, ad quam captivi ducti fuerant, egerint pœnitentiam, et deprecati te fuerint in terra captivitatis suæ, dicentes : Peccavimus ; inique fecimus, injuste egimus :
2 Chronicles 6 38 et reversi fuerint ad te in toto corde suo, et in tota anima sua, in terra captivitatis suæ, ad quam ducti sunt, adorabunt te contra viam terræ suæ, quam dedisti patribus eorum, et urbis, quam elegisti, et domus, quam ædificavi nomini tuo :
2 Chronicles 6 39 tu exaudies de cælo, hoc est, de firmo habitaculo tuo, preces eorum, et facias judicium, et dimittas populo tuo, quamvis peccatori :
2 Chronicles 6 40 tu es enim Deus meus : aperiantur, quæso, oculi tui, et aures tuæ intentæ sint ad orationem, quæ fit in loco isto.
2 Chronicles 6 41 Nunc igitur consurge, Domine Deus, in requiem tuam, tu et arca fortitudinis tuæ : sacerdotes tui, Domine Deus, induantur salutem, et sancti tui lætentur in bonis.
2 Chronicles 6 42 Domine Deus, ne averteris faciem christi tui : memento misericordiarum David servi tui.
2 Chronicles 7 1 Cumque complesset Salomon fundens preces, ignis descendit de cælo, et devoravit holocausta et victimas : et majestas Domini implevit domum.
2 Chronicles 7 2 Nec poterant sacerdotes ingredi templum Domini, eo quod implesset majestas Domini templum Domini.
2 Chronicles 7 3 Sed et omnes filii Israël videbant descendentem ignem, et gloriam Domini super domum : et corruentes proni in terram super pavimentum, stratum lapide, adoraverunt, et laudaverunt Dominum, quoniam bonus, quoniam in sæculum misericordia ejus.
2 Chronicles 7 4 Rex autem et omnis populus immolabant victimas coram Domino.
2 Chronicles 7 5 Mactavit igitur rex Salomon hostias, boum viginti duo millia, arietum centum viginti millia : et dedicavit domum Dei rex, et universus populus.
2 Chronicles 7 6 Sacerdotes autem stabant in officiis suis : et Levitæ in organis carminum Domini, quæ fecit David rex ad laudandum Dominum : Quoniam in æternum misericordia ejus, hymnos David canentes per manus suas : porro sacerdotes canebant tubis ante eos, cunctusque Israël stabat.
2 Chronicles 7 7 Sanctificavit quoque Salomon medium atrii ante templum Domini : obtulerat enim ibi holocausta et adipes pacificorum : quia altare æneum, quod fecerat, non poterat sustinere holocausta et sacrificia et adipes.
2 Chronicles 7 8 Fecit ergo Salomon solemnitatem in tempore illo septem diebus, et omnis Israël cum eo, ecclesia magna valde, ab introitu Emath usque ad torrentem Ægypti.
2 Chronicles 7 9 Fecitque die octavo collectam, eo quod dedicasset altare septem diebus, et solemnitatem celebrasset diebus septem.
2 Chronicles 7 10 Igitur in die vigesimo tertio mensis septimi, dimisit populos ad tabernacula sua, lætantes atque gaudentes super bono, quod fecerat Dominus Davidi, et Salomoni, et Israëli populo suo.
2 Chronicles 7 11 Complevitque Salomon domum Domini, et domum regis, et omnia quæ disposuerat in corde suo, ut faceret in domo Domini, et in domo sua, et prosperatus est.
2 Chronicles 7 12 Apparuit autem ei Dominus nocte, et ait : Audivi orationem tuam, et elegi locum istum mihi in domum sacrificii.
2 Chronicles 7 13 Si clausero cælum, et pluvia non fluxerit, et mandavero et præcepero locustæ, ut devoret terram, et misero pestilentiam in populum meum :
2 Chronicles 7 14 conversus autem populus meus, super quos invocatum est nomen meum, deprecatus me fuerit, et exquisierit faciem meam, et egerit pœnitentiam a viis suis pessimis : et ego exaudiam de cælo, et propitius ero peccatis eorum, et sanabo terram eorum.
2 Chronicles 7 15 Oculi quoque mei erunt aperti, et aures meæ erectæ ad orationem ejus, qui in loco isto oraverit.
2 Chronicles 7 16 Elegi enim, et sanctificavi locum istum, ut sit nomen meum ibi in sempiternum, et permaneant oculi mei, et cor meum ibi cunctis diebus.
2 Chronicles 7 17 Tu quoque si ambulaveris coram me, sicut ambulaverit David pater tuus, et feceris juxta omnia, quæ præcepi tibi, et justitias meas judiciaque servaveris :
2 Chronicles 7 18 suscitabo thronum regni tui, sicut pollicitus sum David patri tuo, dicens : Non auferetur de stirpe tua vir, qui sit princeps in Israël.
2 Chronicles 7 19 Si autem aversi fueritis, et dereliqueritis justitias meas, et præcepta mea, quæ proposui vobis, et abeuntes servieritis diis alienis, et adoraveritis eos,
2 Chronicles 7 20 evellam vos de terra mea, quam dedi vobis : et domum hanc, quam sanctificavi nomini meo, projiciam a facie mea, et tradam eam in parabolam, et in exemplum cunctis populis.
2 Chronicles 7 21 Et domus ista erit in proverbium universis transeuntibus, et dicent stupentes : Quare fecit Dominus sic terræ huic, et domui huic ?
2 Chronicles 7 22 Respondebuntque : Quia dereliquerunt Dominum Deum patrum suorum, qui eduxit eos de terra Ægypti, et apprehenderunt deos alienos, et adoraverunt eos, et coluerunt : idcirco venerunt super eos universa hæc mala.
2 Chronicles 8 1 Expletis autem viginti annis postquam ædificavit Salomon domum Domini et domum suam,
2 Chronicles 8 2 civitates, quas dederat Hiram Salomoni, ædificavit, et habitare ibi fecit filios Israël.
2 Chronicles 8 3 Abiit quoque in Emath Suba, et obtinuit eam.
2 Chronicles 8 4 Et ædificavit Palmyram in deserto, et alias civitates munitissimas ædificavit in Emath.
2 Chronicles 8 5 Exstruxitque Bethoron superiorem, et Bethoron inferiorem, civitates muratas habentes portas et vectes et seras :
2 Chronicles 8 6 Balaath etiam et omnes urbes firmissimas, quæ fuerunt Salomonis, cunctasque urbes quadrigarum, et urbes equitum. Omnia quæcumque voluit Salomon atque disposuit, ædificavit in Jerusalem et in Libano, et in universa terra potestatis suæ.
2 Chronicles 8 7 Omnem populum, qui derelictus fuerat de Hethæis, et Amorrhæis, et Perezæis, et Hevæis, et Jebusæis, qui non erant de stirpe Israël,
2 Chronicles 8 8 de filiis eorum : et de posteris, quos non interfecerant filii Israël, subjugavit Salomon in tributarios, usque in diem hanc.
2 Chronicles 8 9 Porro de filiis Israël non posuit ut servirent operibus regis : ipsi enim erant viri bellatores, et duces primi et principes quadrigarum et equitum ejus.
2 Chronicles 8 10 Omnes autem principes exercitus regis Salomonis fuerunt ducenti quinquaginta, qui erudiebant populum.
2 Chronicles 8 11 Filiam vero Pharaonis transtulit de civitate David in domum, quam ædificaverat ei. Dixit enim rex : Non habitabit uxor mea in domo David regis Israël, eo quod sanctificata sit : quia ingressa est in eam arca Domini.
2 Chronicles 8 12 Tunc obtulit Salomon holocausta Domino super altare Domini, quod exstruxerat ante porticum,
2 Chronicles 8 13 ut per singulos dies offerretur in eo juxta præceptum Moysi in sabbatis et in calendis, et in festis diebus, ter per annum, id est, in solemnitate azymorum, et in solemnitatem hebdomadarum, et in solemnitate tabernaculorum.
2 Chronicles 8 14 Et constituit juxta dispositionem David patris sui officia sacerdotum in ministeriis suis : et Levitas in ordine suo, ut laudarent, et ministrarent coram sacerdotibus juxta ritum uniuscujusque diei : et janitores in divisionibus suis per portam et portam : sic enim præceperat David homo Dei.
2 Chronicles 8 15 Nec prætergressi sunt de mandatis regis tam sacerdotes quam Levitæ, ex omnibus, quæ præceperat, et in custodiis thesaurorum.
2 Chronicles 8 16 Omnes impensas præparatas habuit Salomon ex eo die, quo fundavit domum Domini usque in diem, quo perfecit eam.
2 Chronicles 8 17 Tunc abiit Salomon in Asiongaber, et in Ailath ad oram maris Rubri, quæ est in terra Edom.
2 Chronicles 8 18 Misit autem ei Hiram per manus servorum suorum naves, et nautas gnaros maris, et abierunt cum servis Salomonis in Ophir, tuleruntque inde quadringenta quinquaginta talenta auri, et attulerunt ad regem Salomonem.
2 Chronicles 9 1 Regina quoque Saba, cum audisset famam Salomonis, venit ut tentaret eum in ænigmatibus in Jerusalem, cum magnis opibus et camelis, qui portabant aromata, et auri plurimum, gemmasque pretiosas. Cumque venisset ad Salomonem, locuta est ei quæcumque erant in corde suo.
2 Chronicles 9 2 Et exposuit ei Salomon omnia quæ proposuerat : nec quidquam fuit, quod non perspicuum ei fecerit.
2 Chronicles 9 3 Quæ postquam vidit, sapientiam scilicet Salomonis, et domum quam ædificaverat,
2 Chronicles 9 4 necnon et cibaria mensæ ejus, et habitacula servorum, et officia ministrorum ejus, et vestimenta eorum, pincernas quoque et vestes eorum, et victimas quas immolabat in domo Domini : non erat præ stupore ultra in ea spiritus.
2 Chronicles 9 5 Dixitque ad regem : Verus est sermo, quem audieram in terra mea de virtutibus et sapientia tua.
2 Chronicles 9 6 Non credebam narrantibus donec ipsa venissem, et vidissent oculi mei, et probassem vix medietatem sapientiæ tuæ mihi fuisse narratam : vicisti famam virtutibus tuis.
2 Chronicles 9 7 Beati viri tui, et beati servi tui, qui assistunt coram te omni tempore, et audiunt sapientiam tuam.
2 Chronicles 9 8 Sit Dominus Deus tuus benedictus, qui voluit te ordinare super thronum suum, regem Domini Dei tui. Quia diligit Deus Israël, et vult servare eum in æternum, idcirco posuit te super eum regem ut facias judicia atque justitiam.
2 Chronicles 9 9 Dedit autem regi centum viginti talenta auri, et aromata multa nimis, et gemmas pretiosissimas : non fuerunt aromata talia ut hæc, quæ dedit regina Saba regi Salomoni.
2 Chronicles 9 10 Sed et servi Hiram cum servis Salomonis attulerunt aurum de Ophir, et ligna thyina, et gemmas pretiosissimas :
2 Chronicles 9 11 de quibus fecit rex, de lignis scilicet thyinis, gradus in domo Domini, et in domo regia, citharas quoque, et psalteria cantoribus : numquam visa sunt in terra Juda ligna talia.
2 Chronicles 9 12 Rex autem Salomon dedit reginæ Saba cuncta quæ voluit, et quæ postulavit, et multo plura quam attulerat ad eum : quæ reversa, abiit in terram suam cum servis suis.
2 Chronicles 9 13 Erat autem pondus auri, quod afferebatur Salomoni per singulos annos, sexcenta sexaginta sex talenta auri :
2 Chronicles 9 14 excepta ea summa, quam legati diversarum gentium, et negotiatores afferre consueverant, omnesque reges Arabiæ, et satrapæ terrarum, qui comportabant aurum et argentum Salomoni.
2 Chronicles 9 15 Fecit igitur rex Salomon ducentas hastas aureas de summa sexcentorum aureorum, qui in singulis hastis expendebantur :
2 Chronicles 9 16 trecenta quoque scuta aurea trecentorum aureorum, quibus tegebantur singula scuta : posuitque ea rex in armentario, quod erat consitum nemore.
2 Chronicles 9 17 Fecit quoque rex solium eburneum grande, et vestivit illud auro mundissimo.
2 Chronicles 9 18 Sex quoque gradus, quibus ascendebatur ad solium, et scabellum aureum, et brachiola duo altrinsecus, et duos leones stantes juxta brachiola,
2 Chronicles 9 19 sed et alios duodecim leunculos stantes super sex gradus ex utraque parte : non fuit tale solium in universis regnis.
2 Chronicles 9 20 Omnia quoque vasa convivii regis erant aurea, et vasa domus saltus Libani ex auro purissimo. Argentum enim in diebus illis pro nihilo reputabatur.
2 Chronicles 9 21 Siquidem naves regis ibant in Tharsis cum servis Hiram, semel in annis tribus : et deferebant inde aurum, et argentum, et ebur, et simias, et pavos.
2 Chronicles 9 22 Magnificatus est igitur Salomon super omnes reges terræ præ divitiis et gloria.
2 Chronicles 9 23 Omnesque reges terrarum desiderabant videre faciem Salomonis, ut audirent sapientiam, quam dederat Deus in corde ejus :
2 Chronicles 9 24 et deferebant ei munera, vasa argentea, et aurea, et vestes, et arma, et aromata, equos, et mulos, per singulos annos.
2 Chronicles 9 25 Habuit quoque Salomon quadraginta millia equorum in stabulis, et curruum, equitumque duodecim millia, constituitque eos in urbibus quadrigarum, et ubi erat rex in Jerusalem.
2 Chronicles 9 26 Exercuit etiam potestatem super cunctos reges a flumine Euphrate usque ad terram Philisthinorum, et usque ad terminos Ægypti.
2 Chronicles 9 27 Tantamque copiam præbuit argenti in Jerusalem quasi lapidum : et cedrorum tantam multitudinem velut sycomororum, quæ gignuntur in campestribus.
2 Chronicles 9 28 Adducebantur autem ei equi de Ægypto, cunctisque regionibus.
2 Chronicles 9 29 Reliqua autem operum Salomonis priorum et novissimorum scripta sunt in verbis Nathan prophetæ, et in libris Ahiæ Silonitis, in visione quoque Addo videntis, contra Jeroboam filium Nabat.
2 Chronicles 9 30 Regnavit autem Salomon in Jerusalem super omnem Israël quadraginta annis.
2 Chronicles 9 31 Dormivitque cum patribus suis, et sepelierunt eum in civitate David : regnavitque Roboam filius ejus pro eo.
2 Chronicles 10 1 Profectus est autem Roboam in Sichem : illuc enim cunctus Israël convenerat ut constituerent eum regem.
2 Chronicles 10 2 Quod cum audisset Jeroboam filius Nabat, qui erat in Ægypto (fugerat quippe illuc ante Salomonem) statim reversus est.
2 Chronicles 10 3 Vocaveruntque eum, et venit cum universo Israël, et locuti sunt ad Roboam, dicentes :
2 Chronicles 10 4 Pater tuus durissimo jugo nos pressit : tu leviora impera patre tuo, qui nobis imposuit gravem servitutem, et paululum de onere subleva, ut serviamus tibi.
2 Chronicles 10 5 Qui ait : Post tres dies revertimini ad me. Cumque abiisset populus,
2 Chronicles 10 6 iniit consilium cum senibus, qui steterant coram patre ejus Salomone dum adhuc viveret, dicens : Quid datis consilii ut respondeam populo ?
2 Chronicles 10 7 Qui dixerunt ei : Si placueris populo huic, et leniveris eos verbis clementibus, servient tibi omni tempore.
2 Chronicles 10 8 At ille reliquit consilium senum, et cum juvenibus tractare cœpit, qui cum eo nutriti fuerant, et erant in comitatu illius.
2 Chronicles 10 9 Dixitque ad eos : Quid vobis videtur ? vel respondere quid debeo populo huic, qui dixit mihi : Subleva jugum quod imposuit nobis pater tuus ?
2 Chronicles 10 10 At illi responderunt ut juvenes, et nutriti cum eo in deliciis, atque dixerunt : Sic loqueris populo, qui dixit tibi : Pater tuus aggravavit jugum nostrum, tu subleva : et sic respondebis ei : Minimus digitus meus grossior est lumbis patris mei.
2 Chronicles 10 11 Pater meus imposuit vobis grave jugum, et ego majus pondus apponam ; pater meus cecidit vos flagellis, ego vero cædam vos scorpionibus.
2 Chronicles 10 12 Venit ergo Jeroboam, et universus populus ad Roboam die tertio, sicut præceperat eis.
2 Chronicles 10 13 Responditque rex dura, derelicto consilio seniorum :
2 Chronicles 10 14 locutusque est juxta juvenum voluntatem : Pater meus grave vobis imposuit jugum, quod ego gravius faciam ; pater meus cecidit vos flagellis, ego vero cædam vos scorpionibus.
2 Chronicles 10 15 Et non acquievit populi precibus : erat enim voluntatis Dei ut compleretur sermo ejus, quem locutus fuerat per manum Ahiæ Silonitis ad Jeroboam filium Nabat.
2 Chronicles 10 16 Populus autem universus rege duriora dicente, sic locutus est ad eum : Non est nobis pars in David, neque hæreditas in filio Isai. Revertere in tabernacula tua, Israël ; tu autem pasce domum tuam David. Et abiit Israël in tabernacula sua.
2 Chronicles 10 17 Super filios autem Israël, qui habitabant in civitatibus Juda, regnavit Roboam.
2 Chronicles 10 18 Misitque rex Roboam Aduram, qui præerat tributis, et lapidaverunt eum filii Israël, et mortuus est : porro rex Roboam currum festinavit ascendere, et fugit in Jerusalem.
2 Chronicles 10 19 Recessitque Israël a domo David, usque ad diem hanc.
2 Chronicles 11 1 Venit autem Roboam in Jerusalem, et convocavit universam domum Juda et Benjamin, centum octoginta millia electorum atque bellantium, ut dimicaret contra Israël, et converteret ad se regnum suum.
2 Chronicles 11 2 Factusque est sermo Domini ad Semeiam hominem Dei, dicens :
2 Chronicles 11 3 Loquere ad Roboam filium Salomonis regem Juda, et ad universum Israël, qui est in Juda et Benjamin :
2 Chronicles 11 4 Hæc dicit Dominus : Non ascendetis, neque pugnabitis contra fratres vestros : revertatur unusquisque in domum suam, quia mea hoc gestum est voluntate. Qui cum audissent sermonem Domini, reversi sunt, nec perrexerunt contra Jeroboam.
2 Chronicles 11 5 Habitavit autem Roboam in Jerusalem, et ædificavit civitates muratas in Juda.
2 Chronicles 11 6 Exstruxitque Bethlehem, et Etam, et Thecue,
2 Chronicles 11 7 Bethsur quoque, et Socho, et Odollam,
2 Chronicles 11 8 necnon et Geth, et Maresa, et Ziph,
2 Chronicles 11 9 sed et Aduram, et Lachis, et Azeca,
2 Chronicles 11 10 Saraa quoque, et Ajalon, et Hebron, quæ erant in Juda et Benjamin, civitates munitissimas.
2 Chronicles 11 11 Cumque clausisset eas muris, posuit in eis principes, ciborumque horrea, hoc est, olei, et vini.
2 Chronicles 11 12 Sed et in singulis urbibus fecit armamentarium scutorum et hastarum, firmavitque eas summa diligentia, et imperavit super Judam et Benjamin.
2 Chronicles 11 13 Sacerdotes autem et Levitæ, qui erant in universo Israël, venerunt ad eum de cunctis sedibus suis,
2 Chronicles 11 14 relinquentes suburbana, et possessiones suas, et transeuntes ad Judam et Jerusalem : eo quod abjecisset eos Jeroboam, et posteri ejus, ne sacerdotio Domini fungerentur.
2 Chronicles 11 15 Qui constituit sibi sacerdotes excelsorum, et dæmoniorum, vitulorumque quos fecerat.
2 Chronicles 11 16 Sed et de cunctis tribubus Israël, quicumque dederant cor suum ut quærerent Dominum Deum Israël, venerunt in Jerusalem ad immolandum victimas suas coram Domino Deo patrum suorum.
2 Chronicles 11 17 Et roboraverunt regnum Juda, et confirmaverunt Roboam filium Salomonis per tres annos : ambulaverunt enim in viis David et Salomonis, annis tantum tribus.
2 Chronicles 11 18 Duxit autem Roboam uxorem Mahalath filiam Jerimoth filii David : Abihail quoque filiam Eliab filii Isai,
2 Chronicles 11 19 quæ peperit ei filios Jehus, et Somoriam, et Zoom.
2 Chronicles 11 20 Post hanc quoque accepit Maacha filiam Absalom, quæ peperit ei Abia, et Ethai, et Ziza, et Salomith.
2 Chronicles 11 21 Amavit autem Roboam Maacha filiam Absalom super omnes uxores suas et concubinas : nam uxores decem et octo duxerat, concubinas autem sexaginta : et genuit viginti octo filios, et sexaginta filias.
2 Chronicles 11 22 Constituit vero in capite, Abiam filium Maacha ducem super omnes fratres suos : ipsum enim regem facere cogitabat,
2 Chronicles 11 23 quia sapientior fuit, et potentior super omnes filios ejus, et in cunctis finibus Juda, et Benjamin, et in universis civitatibus muratis : præbuitque eis escas plurimas, et multas petivit uxores.
2 Chronicles 12 1 Cumque roboratum fuisset regnum Roboam et confortatum, dereliquit legem Domini, et omnis Israël cum eo.
2 Chronicles 12 2 Anno autem quinto regni Roboam, ascendit Sesac rex Ægypti in Jerusalem (quia peccaverant Domino)
2 Chronicles 12 3 cum mille ducentis curribus, et sexaginta millibus equitum : nec erat numerus vulgi quod venerat cum eo ex Ægypto, Libyes scilicet, et Troglodytæ, et Æthiopes.
2 Chronicles 12 4 Cepitque civitates munitissimas in Juda, et venit usque in Jerusalem.
2 Chronicles 12 5 Semeias autem propheta ingressus est ad Roboam, et principes Juda, qui congregati fuerant in Jerusalem, fugientes Sesac, dixitque ad eos : Hæc dicit Dominus : Vos reliquistis me, et ego reliqui vos in manu Sesac.
2 Chronicles 12 6 Consternatique principes Israël et rex dixerunt : Justus est Dominus.
2 Chronicles 12 7 Cumque vidisset Dominus, quod humiliati essent, factus est sermo Domini ad Semeiam, dicens : Quia humiliati sunt, non disperdam eos, daboque eis pauxillum auxilii, et non stillabit furor meus super Jerusalem per manum Sesac.
2 Chronicles 12 8 Verumtamen servient ei, ut sciant distantiam servitutis meæ, et servitutis regni terrarum.
2 Chronicles 12 9 Recessit itaque Sesac rex Ægypti ab Jerusalem, sublatis thesauris domus Domini, et domus regis : omniaque secum tulit, et clypeos aureos, quos fecerat Salomon,
2 Chronicles 12 10 pro quibus fecit rex æneos, et tradidit illos principibus scutariorum, qui custodiebant vestibulum palatii.
2 Chronicles 12 11 Cumque introiret rex domum Domini, veniebant scutarii, et tollebant eos, iterumque referebant eos ad armamentarium suum.
2 Chronicles 12 12 Verumtamen quia humiliati sunt, aversa est ab eis ira Domini, nec deleti sunt penitus : siquidem et in Juda inventa sunt opera bona.
2 Chronicles 12 13 Confortatus est ergo rex Roboam in Jerusalem, atque regnavit : quadraginta autem et unius anni erat cum regnare cœpisset, et decem et septem annis regnavit in Jerusalem, urbe quam elegit Dominus ut confirmaret nomen suum ibi, de cunctis tribubus Israël : nomen autem matris ejus Naama Ammanitis.
2 Chronicles 12 14 Fecit autem malum, et non præparavit cor suum ut quæreret Dominum.
2 Chronicles 12 15 Opera vero Roboam prima et novissima scripta sunt in libris Semeiæ prophetæ, et Addo videntis, et diligenter exposita : pugnaveruntque adversum se Roboam, et Jeroboam cunctis diebus.
2 Chronicles 12 16 Et dormivit Roboam cum patribus suis, sepultusque est in civitate David. Et regnavit Abia filius ejus pro eo.
2 Chronicles 13 1 Anno octavodecimo regis Jeroboam, regnavit Abia super Judam.
2 Chronicles 13 2 Tribus annis regnavit in Jerusalem, nomenque matris ejus Michaia, filia Uriel de Gabaa : et erat bellum inter Abiam et Jeroboam.
2 Chronicles 13 3 Cumque iniisset Abia certamen, et haberet bellicosissimos viros, et electorum quadringenta millia : Jeroboam instruxit econtra aciem octingenta millia virorum, qui et ipsi electi erant, et ad bella fortissimi.
2 Chronicles 13 4 Stetit ergo Abia super montem Semeron, qui erat in Ephraim, et ait : Audi, Jeroboam, et omnis Israël.
2 Chronicles 13 5 Num ignoratis quod Dominus Deus Israël dederit regnum David super Israël in sempiternum, ipsi et filiis ejus in pactum salis ?
2 Chronicles 13 6 et surrexit Jeroboam filius Nabat, servus Salomonis filii David : et rebellavit contra dominum suum.
2 Chronicles 13 7 Congregatique sunt ad eum viri vanissimi, et filii Belial : et prævaluerunt contra Roboam filium Salomonis : porro Roboam erat rudis, et corde pavido, nec potuit resistere eis.
2 Chronicles 13 8 Nunc ergo vos dicitis quod resistere possitis regno Domini, quod possidet per filios David, habetisque grandem populi multitudinem, atque vitulos aureos, quos fecit vobis Jeroboam in deos.
2 Chronicles 13 9 Et ejecistis sacerdotes Domini, filios Aaron, atque Levitas : et fecistis vobis sacerdotes sicut omnes populi terrarum : quicumque venerit, et initiaverit manum suam in tauro de bobus, et in arietibus septem, fit sacerdos eorum qui non sunt dii.
2 Chronicles 13 10 Noster autem Dominus, Deus est, quem non relinquimus, sacerdotesque ministrant Domino, de filiis Aaron, et Levitæ sunt in ordine suo :
2 Chronicles 13 11 holocausta quoque offerunt Domino per singulos dies mane et vespere, et thymiama juxta legis præcepta confectum, et proponuntur panes in mensa mundissima, estque apud nos candelabrum aureum, et lucernæ ejus, ut accendantur semper ad vesperam : nos quippe custodimus præcepta Domini Dei nostri, quem vos reliquistis.
2 Chronicles 13 12 Ergo in exercitu nostro dux Deus est, et sacerdotes ejus, qui clangunt tubis, et resonant contra vos : filii Israël, nolite pugnare contra Dominum Deum patrum vestrorum, quia non vobis expedit.
2 Chronicles 13 13 Hæc illo loquente, Jeroboam retro moliebatur insidias. Cumque ex adverso hostium staret, ignorantem Judam suo ambiebat exercitu.
2 Chronicles 13 14 Respiciensque Judas, vidit instare bellum ex adverso et post tergum, et clamavit ad Dominum ; ac sacerdotes tubis canere cœperunt.
2 Chronicles 13 15 Omnesque viri Juda vociferati sunt : et ecce illis clamantibus, perterruit Deus Jeroboam, et omnem Israël qui stabat ex adverso Abia et Juda.
2 Chronicles 13 16 Fugeruntque filii Israël Judam, et tradidit eos Deus in manu eorum.
2 Chronicles 13 17 Percussit ergo eos Abia et populus ejus plaga magna : et corruerunt vulnerati ex Israël quingenta millia virorum fortium.
2 Chronicles 13 18 Humiliatique sunt filii Israël in tempore illo, et vehementissime confortati filii Juda, eo quod sperassent in Domino Deo patrum suorum.
2 Chronicles 13 19 Persecutus est autem Abia fugientem Jeroboam, et cepit civitates ejus, Bethel et filias ejus, et Jesana cum filiabus suis, Ephron quoque et filias ejus :
2 Chronicles 13 20 nec valuit ultra resistere Jeroboam in diebus Abia : quem percussit Dominus, et mortuus est.
2 Chronicles 13 21 Igitur Abia, confortato imperio suo, accepit uxores quatuordecim : procreavitque viginti duos filios, et sedecim filias.
2 Chronicles 13 22 Reliqua autem sermonum Abia, viarumque et operum ejus, scripta sunt diligentissime in libro Addo prophetæ.
2 Chronicles 14 1 Dormivit autem Abia cum patribus suis, et sepelierunt eum in civitate David : regnavitque Asa filius ejus pro eo, in cujus diebus quievit terra annis decem.
2 Chronicles 14 2 Fecit autem Asa quod bonum et placitum erat in conspectu Dei sui, et subvertit altaria peregrini cultus, et excelsa.
2 Chronicles 14 3 Et confregit statuas, lucosque succidit :
2 Chronicles 14 4 et præcepit Judæ ut quæreret Dominum Deum patrum suorum, et faceret legem, et universa mandata :
2 Chronicles 14 5 et abstulit de cunctis urbibus Juda aras, et fana, et regnavit in pace.
2 Chronicles 14 6 Ædificavit quoque urbes munitas in Juda, quia quietus erat, et nulla temporibus ejus bella surrexerant, pacem Domino largiente.
2 Chronicles 14 7 Dixit autem Judæ : Ædificemus civitates istas, et vallemus muris, et roboremus turribus, et portis, et seris, donec a bellis quieta sunt omnia, eo quod quæsierimus Dominum Deum patrum nostrorum, et dederit nobis pacem per gyrum. Ædificaverunt igitur, et nullum in exstruendo impedimentum fuit.
2 Chronicles 14 8 Habuit autem Asa in exercitu suo portantium scuta et hastas de Juda trecenta millia, de Benjamin vero scutariorum et sagittariorum ducenta octoginta millia : omnes isti viri fortissimi.
2 Chronicles 14 9 Egressus est autem contra eos Zara Æthiops cum exercitu suo, decies centena millia, et curribus trecentis : et venit usque Maresa.
2 Chronicles 14 10 Porro Asa perrexit obviam ei, et instruxit aciem ad bellum in valle Sephata, quæ est juxta Maresa :
2 Chronicles 14 11 et invocavit Dominum Deum, et ait : Domine, non est apud te ulla distantia, utrum in paucis auxilieris, an in pluribus. Adjuva nos, Domine Deus noster : in te enim, et in tuo nomine habentes fiduciam venimus contra hanc multitudinem. Domine, Deus noster tu es : non prævaleat contra te homo.
2 Chronicles 14 12 Exterruit itaque Dominus Æthiopes coram Asa et Juda : fugeruntque Æthiopes.
2 Chronicles 14 13 Et persecutus est eos Asa, et populus, qui cum eo erat, usque Gerara : et ruerunt Æthiopes usque ad internecionem, quia Domino cædente contriti sunt, et exercitu illius præliante. Tulerunt ergo spolia multa,
2 Chronicles 14 14 et percusserunt civitates omnes per circuitum Geraræ : grandis quippe cunctos terror invaserat : et diripuerunt urbes, et multam prædam asportaverunt.
2 Chronicles 14 15 Sed et caulas ovium destruentes, tulerunt pecorum infinitam multitudinem, et camelorum : reversique sunt in Jerusalem.
2 Chronicles 15 1 Azarias autem filius Oded, facto in se spiritu Dei,
2 Chronicles 15 2 egressus est in occursum Asa, et dixit ei : Audite me, Asa, et omnis Juda et Benjamin : Dominus vobiscum, quia fuistis cum eo. Si quæsieritis eum, invenietis : si autem dereliqueritis eum, derelinquet vos.
2 Chronicles 15 3 Transibant autem multi dies in Israël absque Deo vero, et absque sacerdote doctore, et absque lege.
2 Chronicles 15 4 Cumque reversi fuerint in angustia sua ad Dominum Deum Israël, et quæsierint eum, reperient eum.
2 Chronicles 15 5 In tempore illo, non erit pax egredienti et ingredienti, sed terrores undique in cunctis habitatoribus terrarum :
2 Chronicles 15 6 pugnavit enim gens contra gentem, et civitas contra civitatem, quia Dominus conturbabit eos in omni angustia.
2 Chronicles 15 7 Vos ergo confortamini, et non dissolvantur manus vestræ : erit enim merces operi vestro.
2 Chronicles 15 8 Quod cum audisset Asa, verba scilicet, et prophetiam Azariæ filii Oded prophetæ, confortatus est, et abstulit idola de omni terra Juda et de Benjamin et ex urbibus, quas ceperat, montis Ephraim, et dedicavit altare Domini quod erat ante porticum Domini.
2 Chronicles 15 9 Congregavitque universum Judam et Benjamin, et advenas cum eis de Ephraim, et de Manasse, et de Simeon : plures enim ad eum confugerant ex Israël, videntes quod Dominus Deus illius esset cum eo.
2 Chronicles 15 10 Cumque venissent in Jerusalem mense tertio, anno decimoquinto regni Asa,
2 Chronicles 15 11 immolaverunt Domino in die illa de manubiis, et præda, quam adduxerant, boves septingentos, et arietes septem millia.
2 Chronicles 15 12 Et intravit ex more ad corroborandum fœdus ut quærerent Dominum Deum patrum suorum in toto corde, et in tota anima sua.
2 Chronicles 15 13 Si quis autem, inquit, non quæsierit Dominum Deum Israël, moriatur, a minimo usque ad maximum, a viro usque ad mulierem.
2 Chronicles 15 14 Juraveruntque Domino voce magna in jubilo, et in clangore tubæ, et in sonitu buccinarum,
2 Chronicles 15 15 omnes qui erant in Juda cum execratione : in omni enim corde suo juraverunt, et in tota voluntate quæsierunt eum, et invenerunt : præstititque eis Dominus requiem per circuitum.
2 Chronicles 15 16 Sed et Maacham matrem Asa regis ex augusto deposuit imperio, eo quod fecisset in luco simulacrum Priapi : quod omne contrivit, et in frustra comminuens combussit in torrente Cedron.
2 Chronicles 15 17 Excelsa autem derelicta sunt in Israël : attamen cor Asa erat perfectum cunctis diebus ejus,
2 Chronicles 15 18 eaque quæ voverat pater suus, et ipse, intulit in domum Domini, argentum, et aurum, vasorumque diversam supellectilem.
2 Chronicles 15 19 Bellum vero non fuit usque ad trigesimum quintum annum regni Asa.
2 Chronicles 16 1 Anno autem trigesimo sexto regni ejus, ascendit Baasa rex Israël in Judam, et muro circumdabat Rama, ut nullus tute posset egredi et ingredi de regno Asa.
2 Chronicles 16 2 Protulit ergo Asa argentum et aurum de thesauris domus Domini, et de thesauris regis, misitque ad Benadad regem Syriæ, qui habitabat in Damasco, dicens :
2 Chronicles 16 3 Fœdus inter me et te est, pater quoque meus et pater tuus habuere concordiam : quam ob rem misi tibi argentum et aurum, ut rupto fœdere, quod habes cum Baasa rege Israël, facias eum a me recedere.
2 Chronicles 16 4 Quo comperto, Benadad misit principes exercituum suorum ad urbes Israël : qui percusserunt Ahion, et Dan, et Abelmaim, et universas urbes Nephthali muratas.
2 Chronicles 16 5 Quod cum audisset Baasa, desiit ædificare Rama, et intermisit opus suum.
2 Chronicles 16 6 Porro Asa rex assumpsit universum Judam, et tulerunt lapides de Rama, et ligna quæ ædificationi præparaverat Baasa, ædificavitque ex eis Gabaa, et Maspha.
2 Chronicles 16 7 In tempore illo venit Hanani propheta ad Asa regem Juda, et dixit ei : Quia habuisti fiduciam in rege Syriæ, et non in Domino Deo tuo, idcirco evasit Syriæ regis exercitus de manu tua.
2 Chronicles 16 8 Nonne Æthiopes et Libyes multo plures erant quadrigis, et equitibus, et multitudine nimia ? quos, cum Domino credidisses, tradidit in manu tua.
2 Chronicles 16 9 Oculi enim Domini contemplantur universam terram, et præbent fortitudinem his, qui corde perfecto credunt in eum. Stulte igitur egisti, et propter hoc ex præsenti tempore adversum te bella consurgent.
2 Chronicles 16 10 Iratusque Asa adversus videntem, jussit eum mitti in nervum : valde quippe super hoc fuerat indignatus : et interfecit de populo in tempore illo plurimos.
2 Chronicles 16 11 Opera autem Asa prima et novissima scripta sunt in libro regum Juda et Israël.
2 Chronicles 16 12 Ægrotavit etiam Asa anno trigesimo nono regni sui, dolore pedum vehementissimo, et nec in infirmitate sua quæsivit Dominum, sed magis in medicorum arte confisus est.
2 Chronicles 16 13 Dormivitque cum patribus suis : et mortuus est anno quadragesimo primo regni sui.
2 Chronicles 16 14 Et sepelierunt eum in sepulchro suo quod foderat sibi in civitate David : posueruntque eum super lectum suum plenum aromatibus et unguentibus meretriciis, quæ erant pigmentariorum arte confecta, et combusserunt super eum ambitione nimia.
2 Chronicles 17 1 Regnavit autem Josaphat filius ejus pro eo, et invaluit contra Israël.
2 Chronicles 17 2 Constituitque militum numeros in cunctis urbibus Juda, quæ erant vallatæ muris. Præsidiaque disposuit in terra Juda, et in civitatibus Ephraim, quas ceperat Asa pater ejus.
2 Chronicles 17 3 Et fuit Dominus cum Josaphat, quia ambulavit in viis David patris sui primis : et non speravit in Baalim,
2 Chronicles 17 4 sed in Deo patris sui : et perrexit in præceptis illius et non juxta peccata Israël.
2 Chronicles 17 5 Confirmavitque Dominus regnum in manu ejus, et dedit omnis Juda munera Josaphat : factæque sunt ei infinitæ divitiæ, et multa gloria.
2 Chronicles 17 6 Cumque sumpsisset cor ejus audaciam propter vias Domini, etiam excelsa et lucos de Juda abstulit.
2 Chronicles 17 7 Tertio autem anno regni sui misit de principibus suis Benhail, et Obdiam, et Zachariam, et Nathanaël, et Michæam ut docerent in civitatibus Juda :
2 Chronicles 17 8 et cum eis Levitas Semeiam, et Nathaniam, et Zabadiam, Asaël quoque, et Semiramoth, et Jonathan, Adoniamque et Thobiam, et Thobadoniam Levitas, et cum eis Elisama, et Joran sacerdotes :
2 Chronicles 17 9 docebantque populum in Juda, habentes librum legis Domini, et circuibant cunctas urbes Juda, atque erudiebant populum.
2 Chronicles 17 10 Itaque factus est pavor Domini super omnia regna terrarum, quæ erant per gyrum Juda, nec audebant bellare contra Josaphat.
2 Chronicles 17 11 Sed et Philisthæi Josaphat munera deferebant, et vectigal argenti : Arabes quoque adducebant pecora, arietum septem millia septingenta, et hircorum totidem.
2 Chronicles 17 12 Crevit ergo Josaphat, et magnificatus est usque in sublime : atque ædificavit in Juda domos ad instar turrium, urbesque muratas.
2 Chronicles 17 13 Et multa opera paravit in urbibus Juda : viri quoque bellatores, et robusti erant in Jerusalem,
2 Chronicles 17 14 quorum iste numerus per domos atque familias singulorum : in Juda principes exercitus, Ednas dux, et cum eo robustissimi viri trecenta millia.
2 Chronicles 17 15 Post hunc Johanan princeps, et cum eo ducenta octoginta millia.
2 Chronicles 17 16 Post istum quoque Amasias filius Zechri, consecratus Domino, et cum eo ducenta millia virorum fortium.
2 Chronicles 17 17 Hunc sequebatur robustus ad prælia Eliada, et cum eo tenentium arcum et clypeum ducenta millia.
2 Chronicles 17 18 Post istum etiam Jozabad, et cum eo centum octoginta millia expeditorum militum.
2 Chronicles 17 19 Hi omnes erant ad manum regis, exceptis aliis, quos posuerat in urbibus muratis, in universo Juda.
2 Chronicles 18 1 Fuit ergo Josaphat dives et inclytus multum, et affinitate conjunctus est Achab.
2 Chronicles 18 2 Descenditque post annos ad eum in Samariam : ad cujus adventum mactavit Achab arietes, et boves plurimos ipsi, et populo qui venerat cum eo : persuasitque illi ut ascenderet in Ramoth Galaad.
2 Chronicles 18 3 Dixitque Achab rex Israël ad Josaphat regem Juda : Veni mecum in Ramoth Galaad. Cui ille respondit : Ut ego, et tu : sicut populus tuus, sic et populus meus : tecumque erimus in bello.
2 Chronicles 18 4 Dixitque Josaphat ad regem Israël : Consule, obsecro, impræsentiarum sermonem Domini.
2 Chronicles 18 5 Congregavit igitur rex Israël prophetarum quadringentos viros, et dixit ad eos : In Ramoth Galaad ad bellandum ire debemus, an quiescere ? At illi, Ascende, inquiunt, et tradet Deus in manu regis.
2 Chronicles 18 6 Dixitque Josaphat : Numquid non est hic prophetes Domini, ut ab illo etiam requiramus ?
2 Chronicles 18 7 Et ait rex Israël ad Josaphat : Est vir unus, a quo possumus quærere Domini voluntatem : sed ego odi eum, quia non prophetat mihi bonum, sed malum omni tempore : est autem Michæas filius Jemla. Dixitque Josaphat : Ne loquaris rex hoc modo.
2 Chronicles 18 8 Vocavit ergo rex Israël unum de eunuchis, et dixit ei : Voca cito Michæam filium Jemla.
2 Chronicles 18 9 Porro rex Israël, et Josaphat rex Juda, uterque sedebant in solio suo, vestiti cultu regio : sedebant autem in area juxta portam Samariæ, omnesque prophetæ vaticinabantur coram eis.
2 Chronicles 18 10 Sedecias vero filius Chanaana fecit sibi cornua ferrea, et ait : Hæc dicit Dominus : His ventilabis Syriam, donec conteras eam.
2 Chronicles 18 11 Omnesque prophetæ similiter prophetabant, atque dicebant : Ascende in Ramoth Galaad, et prosperaberis, et tradet eos Dominus in manu regis.
2 Chronicles 18 12 Nuntius autem, qui ierat ad vocandum Michæam, ait illi : En verba omnium prophetarum uno ore bona regi annuntiant : quæso ergo te ut et sermo tuus ab eis non dissentiat, loquarisque prospera.
2 Chronicles 18 13 Cui respondit Michæas : Vivit Dominus, quia quodcumque dixerit mihi Deus meus, hoc loquar.
2 Chronicles 18 14 Venit ergo ad regem. Cui rex ait : Michæa, ire debemus in Ramoth Galaad ad bellandum, an quiescere ? Cui ille respondit : Ascendite : cuncta enim prospera evenient, et tradentur hostes in manus vestras.
2 Chronicles 18 15 Dixitque rex : Iterum, atque iterum te adjuro, ut mihi non loquaris, nisi quod verum est in nomine Domini.
2 Chronicles 18 16 At ille ait : Vidi universum Israël dispersum in montibus, sicut oves absque pastore : et dixit Dominus : Non habent isti dominos : revertatur unusquisque in domum suam in pace.
2 Chronicles 18 17 Et ait rex Israël ad Josaphat : Nonne dixi tibi, quod non prophetaret iste mihi quidquam boni, sed ea quæ mala sunt ?
2 Chronicles 18 18 At ille, Idcirco, ait, audite verbum Domini : vidi Dominum sedentem in solio suo, et omnem exercitum cæli assistentem ei a dextris et a sinistris.
2 Chronicles 18 19 Et dixit Dominus : Quis decipiet Achab regem Israël ut ascendat et corruat in Ramoth Galaad ? Cumque diceret unus hoc modo, et alter alio,
2 Chronicles 18 20 processit spiritus, et stetit coram Domino, et ait : Ego decipiam eum. Cui Dominus, In quo, inquit, decipies ?
2 Chronicles 18 21 At ille respondit : Egrediar, et ero spiritus mendax in ore omnium prophetarum ejus. Dixitque Dominus : Decipies, et prævalebis : egredere, et fac ita.
2 Chronicles 18 22 Nunc igitur, ecce Dominus dedit spiritum mendacii in ore omnium prophetarum tuorum, et Dominus locutus est de te mala.
2 Chronicles 18 23 Accessit autem Sedecias filius Chanaana, et percussit Michææ maxillam, et ait : Per quam viam transivit spiritus Domini a me, ut loqueretur tibi ?
2 Chronicles 18 24 Dixitque Michæas : Tu ipse videbis in die illo, quando ingressus fueris cubiculum de cubiculo ut abscondaris.
2 Chronicles 18 25 Præcepit autem rex Israël, dicens : Tollite Michæam, et ducite eum ad Amon principem civitatis, et ad Joas filium Amelech.
2 Chronicles 18 26 Et dicetis : Hæc dicit rex : Mittite hunc in carcerem, et date ei panis modicum, et aquæ pauxillum, donec revertar in pace.
2 Chronicles 18 27 Dixitque Michæas : Si reversus fueris in pace, non est locutus Dominus in me. Et ait : Audite, omnes populi.
2 Chronicles 18 28 Igitur ascenderunt rex Israël et Josaphat rex Juda in Ramoth Galaad.
2 Chronicles 18 29 Dixitque rex Israël ad Josaphat : Mutabo habitum, et sic ad pugnam vadam : tu autem induere vestibus tuis. Mutatoque rex Israël habitu, venit ad bellum.
2 Chronicles 18 30 Rex autem Syriæ præceperat ducibus equitatus sui, dicens : Ne pugnetis contra minimum, aut contra maximum, nisi contra solum regem Israël.
2 Chronicles 18 31 Itaque cum vidissent principes equitatus Josaphat, dixerunt : Rex Israël est iste. Et circumdederunt eum dimicantes : at ille clamavit ad Dominum, et auxiliatus est ei, atque avertit eos ab illo.
2 Chronicles 18 32 Cum enim vidissent duces equitatus, quod non esset rex Israël, reliquerunt eum.
2 Chronicles 18 33 Accidit autem ut unus e populo sagittam in incertum jaceret, et percuteret regem Israël inter cervicem et scapulas. At ille aurigæ suo ait : Converte manum tuam, et educ me de acie, quia vulneratus sum.
2 Chronicles 18 34 Et finita est pugna in die illo : porro rex Israël stabat in curru suo contra Syros usque ad vesperam, et mortuus est occidente sole.
2 Chronicles 19 1 Reversus est autem Josaphat rex Juda in domum suam pacifice in Jerusalem.
2 Chronicles 19 2 Cui occurrit Jehu filius Henani videns, et ait ad eum : Impio præbes auxilium, et his qui oderunt Dominum amicitia jungeris, et idcirco iram quidem Domini merebaris :
2 Chronicles 19 3 sed bona opera inventa sunt in te, eo quod abstuleris lucos de terra Juda, et præparaveris cor tuum ut requireres Dominum Deum patrum tuorum.
2 Chronicles 19 4 Habitavit ergo Josaphat in Jerusalem, rursumque egressus est ad populum de Bersabee usque ad montem Ephraim, et revocavit eos ad Dominum Deum patrum suorum.
2 Chronicles 19 5 Constituitque judices terræ in cunctis civitatibus Juda munitis per singula loca,
2 Chronicles 19 6 et præcipiens judicibus, Videte, ait, quid faciatis : non enim hominis exercetis judicium, sed Domini : et quodcumque judicaveritis, in vos redundabit.
2 Chronicles 19 7 Sit timor Domini vobiscum, et cum diligentia cuncta facite : non est enim apud Dominum Deum nostrum iniquitas, nec personarum acceptio, nec cupido munerum.
2 Chronicles 19 8 In Jerusalem quoque constituit Josaphat Levitas, et sacerdotes, et principes familiarum ex Israël, ut judicium et causam Domini judicarent habitatoribus ejus.
2 Chronicles 19 9 Præcepitque eis, dicens : Sic agetis in timore Domini fideliter et corde perfecto.
2 Chronicles 19 10 Omnem causam, quæ venerit ad vos fratrum vestrorum, qui habitant in urbibus suis inter cognationem et cognationem, ubicumque quæstio est de lege, de mandato, de cæremoniis, de justificationibus : ostendite eis, ut non peccent in Dominum, et ne veniat ira super vos et super fratres vestros : sic ergo agentes non peccabitis.
2 Chronicles 19 11 Amarias autem sacerdos et pontifex vester in his, quæ ad Deum pertinent, præsidebit : porro Zabadias filius Ismahel, qui est dux in domo Juda, super ea opera erit, quæ ad regis officium pertinent : habetisque magistros Levitas coram vobis. Confortamini, et agite diligenter, et erit Dominus vobiscum in bonis.
2 Chronicles 20 1 Post hæc congregati sunt filii Moab, et filii Ammon, et cum eis de Ammonitis, ad Josaphat, ut pugnarent contra eum.
2 Chronicles 20 2 Veneruntque nuntii, et indicaverunt Josaphat, dicentes : Venit contra te multitudo magna de his locis quæ trans mare sunt, et de Syria : et ecce consistunt in Asasonthamar, quæ est Engaddi.
2 Chronicles 20 3 Josaphat autem timore perterritus, totum se contulit ad rogandum Dominum, et prædicavit jejunium universo Juda.
2 Chronicles 20 4 Congregatusque est Judas ad deprecandum Dominum : sed et omnes de urbibus suis venerunt ad obsecrandum eum.
2 Chronicles 20 5 Cumque stetisset Josaphat in medio cœtu Juda, et Jerusalem, in domo Domini ante atrium novum,
2 Chronicles 20 6 ait : Domine Deus patrum nostrorum, tu es Deus in cælo, et dominaris cunctis regnis gentium : in manu tua est fortitudo, et potentia, nec quisquam tibi potest resistere.
2 Chronicles 20 7 Nonne tu, Deus noster, interfecisti omnes habitatores terræ hujus coram populo tuo Israël, et dedisti eam semini Abraham amici tui in sempiternum ?
2 Chronicles 20 8 Habitaveruntque in ea, et exstruxerunt in illa sanctuarium nomini tuo, dicentes :
2 Chronicles 20 9 Si irruerint super nos mala, gladius judicii pestilentia, et fames, stabimus coram domo hac in conspectu tuo, in qua invocatum est nomen tuum : et clamabimus ad te in tribulationibus nostris, et exaudies, salvosque facies.
2 Chronicles 20 10 Nunc igitur ecce filii Ammon, et Moab, et mons Seir, per quos non concessisti Israël ut transirent quando egrediebantur de Ægypto, sed declinaverunt ab eis, et non interfecerunt illos,
2 Chronicles 20 11 e contrario agunt, et nituntur ejicere nos de possessione, quam tradidisti nobis.
2 Chronicles 20 12 Deus noster, ergo non judicabis eos ? in nobis quidem non est tanta fortitudo, ut possimus huic multitudini resistere, quæ irruit super nos. Sed cum ignoremus quid agere debeamus, hoc solum habemus residui, ut oculos nostros dirigamus ad te.
2 Chronicles 20 13 Omnis vero Juda stabat coram Domino cum parvulis, et uxoribus, et liberis suis.
2 Chronicles 20 14 Erat autem Jahaziel filius Zachariæ filii Banaiæ filii Jehiel filii Mathaniæ, Levites de filiis Asaph, super quem factus est spiritus Domini in medio turbæ,
2 Chronicles 20 15 et ait : Attendite, omnis Juda, et qui habitatis Jerusalem, et tu, rex Josaphat : hæc dicit Dominus vobis : Nolite timere, nec paveatis hanc multitudinem : non est enim vestra pugna, sed Dei.
2 Chronicles 20 16 Cras descendetis contra eos : ascensuri enim sunt per clivum nomine Sis, et invenietis illos in summitate torrentis, qui est contra solitudinem Jeruel.
2 Chronicles 20 17 Non eritis vos qui dimicabitis, sed tantummodo confidenter state, et videbitis auxilium Domini super vos, o Juda, et Jerusalem : nolite timere, nec paveatis : cras egrediemini contra eos, et Dominus erit vobiscum.
2 Chronicles 20 18 Josaphat ergo, et Juda, et omnes habitatores Jerusalem ceciderunt proni in terram coram Domino, et adoraverunt eum.
2 Chronicles 20 19 Porro Levitæ de filiis Caath, et de filiis Core laudabant Dominum Deum Israël voce magna in excelsum.
2 Chronicles 20 20 Cumque mane surrexissent, egressi sunt per desertum Thecue : profectisque eis, stans Josaphat in medio eorum, dixit : Audite me, viri Juda, et omnes habitatores Jerusalem : credite in Domino Deo vestro, et securi eritis : credite prophetis ejus, et cuncta evenient prospera.
2 Chronicles 20 21 Deditque consilium populo, et statuit cantores Domini, ut laudarent eum in turmis suis, et antecederent exercitum, ac voce consona dicerent : Confitemini Domino, quoniam in æternum misericordia ejus.
2 Chronicles 20 22 Cumque cœpissent laudes canere, vertit Dominus insidias eorum in semetipsos, filiorum scilicet Ammon, et Moab, et montis Seir, qui egressi fuerant ut pugnarent contra Judam : et percussi sunt.
2 Chronicles 20 23 Namque filii Ammon, et Moab, consurrexerunt adversum habitatores Seir, ut interficerent et delerent eos : cumque hoc opere perpetrassent, etiam in semetipsos versi, mutuis concidere vulneribus.
2 Chronicles 20 24 Porro Juda cum venisset ad speculam, quæ respicit solitudinem, vidit procul omnem late regionem plenam cadaveribus, nec superesse quemquam, qui necem potuisset evadere.
2 Chronicles 20 25 Venit ergo Josaphat, et omnis populus cum eo ad detrahenda spolia mortuorum : inveneruntque inter cadavera variam supellectilem, vestes quoque, et vasa pretiosissima, et diripuerunt ita ut omnia portare non possent, nec per tres dies spolia auferre præ prædæ magnitudine.
2 Chronicles 20 26 Die autem quarto congregati sunt in Valle benedictionis : etenim quoniam ibi benedixerant Domino, vocaverunt locum illum Vallis benedictionis usque in præsentem diem.
2 Chronicles 20 27 Reversusque est omnis vir Juda, et habitatores Jerusalem, et Josaphat ante eos, in Jerusalem cum lætitia magna, eo quod dedisset eis Dominus gaudium de inimicis suis.
2 Chronicles 20 28 Ingressique sunt in Jerusalem cum psalteriis, et citharis, et tubis in domum Domini.
2 Chronicles 20 29 Irruit autem pavor Domini super universa regna terrarum cum audissent quod pugnasset Dominus contra inimicos Israël.
2 Chronicles 20 30 Quievitque regnum Josaphat, et præbuit ei Deus pacem per circuitum.
2 Chronicles 20 31 Regnavit igitur Josaphat super Judam, et erat triginta quinque annorum cum regnare cœpisset : viginti autem et quinque annis regnavit in Jerusalem, et nomen matris ejus Azuba filia Selahi.
2 Chronicles 20 32 Et ambulavit in via patris suis Asa, nec declinavit ab ea, faciens quæ placita erant coram Domino.
2 Chronicles 20 33 Verumtamen excelsa non abstulit, et adhuc populus non direxerat cor suum ad Dominum Deum patrum suorum.
2 Chronicles 20 34 Reliqua autem gestorum Josaphat priorum, et novissimorum, scripta sunt in verbis Jehu filii Hanani, quæ digessit in libros regum Israël.
2 Chronicles 20 35 Post hæc iniit amicitias Josaphat rex Juda cum Ochozia rege Israël, cujus opera fuerunt impiissima.
2 Chronicles 20 36 Et particeps fuit ut facerent naves, quæ irent in Tharsis : feceruntque classem in Asiongaber.
2 Chronicles 20 37 Prophetavit autem Eliezer filius Dodau de Maresa ad Josaphat, dicens : Quia habuisti fœdus cum Ochozia, percussit Dominus opera tua, contritæque sunt naves, nec potuerunt ire in Tharsis.
2 Chronicles 21 1 Dormivit autem Josaphat cum patribus suis, et sepultus est cum eis in civitate David : regnavitque Joram filius ejus pro eo.
2 Chronicles 21 2 Qui habuit fratres filios Josaphat, Azariam, et Jahiel, et Zachariam, et Azariam, et Michaël, et Saphatiam : omnes hi, filii Josaphat regis Juda.
2 Chronicles 21 3 Deditque eis pater suus multa munera argenti, et auri, et pensitationes, cum civitatibus munitissimis in Juda : regnum autem tradidit Joram, eo quod esset primogenitus.
2 Chronicles 21 4 Surrexit ergo Joram super regnum patris sui : cumque se confirmasset, occidit omnes fratres suos gladio, et quosdam de principibus Israël.
2 Chronicles 21 5 Triginta duorum annorum erat Joram cum regnare cœpisset : et octo annis regnavit in Jerusalem.
2 Chronicles 21 6 Ambulavitque in viis regum Israël, sicut egerat domus Achab : filia quippe Achab erat uxor ejus : et fecit malum in conspectu Domini.
2 Chronicles 21 7 Noluit autem Dominus disperdere domum David propter pactum, quod inierat cum eo : et quia promiserat ut daret ei lucernam, et filiis ejus omni tempore.
2 Chronicles 21 8 In diebus illis rebellavit Edom, ne esset subditus Judæ, et constituit sibi regem.
2 Chronicles 21 9 Cumque transisset Joram cum principibus suis, et cuncto equitatu, qui erat secum, surrexit nocte, et percussit Edom qui se circumdederat, et omnes duces equitatus ejus.
2 Chronicles 21 10 Attamen rebellavit Edom, ne esset sub ditione Juda usque ad hanc diem : eo tempore et Lobna recessit ne esset sub manu illius. Dereliquerat enim Dominum Deum patrum suorum :
2 Chronicles 21 11 insuper et excelsa fabricatus est in urbibus Juda, et fornicari fecit habitatores Jerusalem, et prævaricari Judam.
2 Chronicles 21 12 Allatæ sunt autem ei litteræ ab Elia propheta, in quibus scriptum erat : Hæc dicit Dominus Deus David patris tui : Quoniam non ambulasti in viis Josaphat patris tui, et in viis Asa regis Juda,
2 Chronicles 21 13 sed incessisti per iter regum Israël, et fornicari fecisti Judam, et habitatores Jerusalem, imitatus fornicationem domus Achab, insuper et fratres tuos, domum patris tui, meliores te, occidisti :
2 Chronicles 21 14 ecce Dominus percutiet te plaga magna cum populo tuo, et filiis, et uxoribus tuis, universaque substantia tua.
2 Chronicles 21 15 Tu autem ægrotabis pessimo languore uteri tui, donec egrediantur vitalia tua paulatim per singulos dies.
2 Chronicles 21 16 Suscitavit ergo Dominus contra Joram spiritum Philisthinorum, et Arabum, qui confines sunt Æthiopibus :
2 Chronicles 21 17 et ascenderunt in terram Juda, et vastaverunt eam, diripueruntue cunctam substantiam, quæ inventa est in domo regis, insuper et filios ejus, et uxores : nec remansit ei filius, nisi Joachaz, qui minimus natu erat.
2 Chronicles 21 18 Et super hæc omnia percussit eum Dominus alvi languore insanabili.
2 Chronicles 21 19 Cumque diei succederet dies, et temporum spatia volverentur, duorum annorum expletus est circulus : et sic longa consumptus tabe, ita ut egereret etiam viscera sua, languore pariter, et vita caruit. Mortuusque est in infirmitate pessima, et non fecit ei populus secundum morem combustionis, exequias, sicut fecerat majoribus ejus.
2 Chronicles 21 20 Triginta duorum annorum fuit, cum regnare cœpisset, et octo annis regnavit in Jerusalem. Ambulavitque non recte, et sepelierunt eum in civitate David : verumtamen non in sepulchro regum.
2 Chronicles 22 1 Constituerunt autem habitatores Jerusalem Ochoziam filium ejus minimum regem pro eo : omnes enim majores natu, qui ante eum fuerant, interfecerant latrones Arabum, qui irruerant in castra : regnavitque Ochozias filius Joram regis Juda.
2 Chronicles 22 2 Quadraginta duorum annorum erat Ochozias cum regnare cœpisset, et uno anno regnavit in Jerusalem, et nomen matris ejus Athalia filia Amri.
2 Chronicles 22 3 Sed et ipse ingressus est per vias domus Achab : mater enim ejus impulit eum ut impie ageret.
2 Chronicles 22 4 Fecit igitur malum in conspectu Domini, sicut domus Achab : ipsi enim fuerunt ei consiliarii post mortem patris sui, in interitum ejus.
2 Chronicles 22 5 Ambulavitque in consiliis eorum. Et perrexit cum Joram filio Achab rege Israël in bellum contra Hazaël regem Syriæ in Ramoth Galaad : vulneraveruntque Syri Joram.
2 Chronicles 22 6 Qui reversus est ut curaretur in Jezrahel : multas enim plagas acceperat in supradicto certamine. Igitur Ochozias filius Joram rex Juda descendit ut inviseret Joram filium Achab in Jezrahel ægrotantem.
2 Chronicles 22 7 Voluntatis quippe fuit Dei adversus Ochoziam, ut veniret ad Joram : et cum venisset, et egrederetur cum eo adversum Jehu filium Namsi, quem unxit Dominus ut deleret domum Achab.
2 Chronicles 22 8 Cum ergo everteret Jehu domum Achab, invenit principes Juda, et filios fratrum Ochoziæ, qui ministrabant ei, et interfecit illos.
2 Chronicles 22 9 Ipsum quoque perquirens Ochoziam, comprehendit latitantem in Samaria : adductumque ad se, occidit, et sepelierunt eum, eo quod esset filius Josaphat, qui quæsierat Dominum in toto corde suo. Nec erat ultra spes aliqua ut de stirpe quis regnaret Ochoziæ :
2 Chronicles 22 10 siquidem Athalia mater ejus videns quod mortuus esset filius suus, surrexit, et interfecit omnem stirpem regiam domus Joram.
2 Chronicles 22 11 Porro Josabeth filia regis tulit Joas filium Ochoziæ, et furata est eum de medio filiorum regis, cum interficerentur : absconditque eum cum nutrice sua in cubiculo lectulorum : Josabeth autem, quæ absconderat eum, erat filia regis Joram, uxor Jojadæ pontificis, soror Ochoziæ, et idcirco Athalia non interfecit eum.
2 Chronicles 22 12 Fuit ergo cum eis in domo Dei absconditus sex annis, quibus regnavit Athalia super terram.
2 Chronicles 23 1 Anno autem septimo confortatus Jojada, assumpsit centuriones, Azariam videlicet filium Jeroham, et Ismahel filium Johanan, Azariam quoque filium Obed, et Maasiam filium Adaiæ, et Elisaphat filium Zechri : et iniit cum eis fœdus.
2 Chronicles 23 2 Qui circumeuntes Judam, congregaverunt Levitas de cunctis urbibus Juda, et principes familiarum Israël, veneruntque in Jerusalem.
2 Chronicles 23 3 Iniit ergo omnis multitudo pactum in domo Dei cum rege, dixitque ad eos Jojada : Ecce filius regis regnabit, sicut locutus est Dominus super filios David.
2 Chronicles 23 4 Iste est ergo sermo quem facietis :
2 Chronicles 23 5 tertia pars vestrum qui veniunt ad sabbatum, sacerdotum, et Levitarum, et janitorum erit in portis : tertia vero pars ad domum regis : et tertia ad portam, quæ appellatur Fundamenti : omne vero reliquum vulgus sit in atriis domus Domini.
2 Chronicles 23 6 Nec quispiam alius ingrediatur domum Domini, nisi sacerdotes, et qui ministrant de Levitis : ipsi tantummodo ingrediantur, quia sanctificati sunt : et omne reliquum vulgus observet custodias Domini.
2 Chronicles 23 7 Levitæ autem circumdent regem, habentes singuli arma sua (et si quis alius ingressus fuerit templum, interficiatur), sintque cum rege et intrante et egrediente.
2 Chronicles 23 8 Fecerunt ergo Levitæ, et universus Juda, juxta omnia quæ præceperat Jojada pontifex : et assumpserunt singuli viros qui sub se erant, et veniebant per ordinem sabbati, cum his qui impleverant sabbatum, et egressuri erant : siquidem Jojada pontifex non dimiserat abire turmas, quæ sibi per singulas hebdomadas succedere consueverant.
2 Chronicles 23 9 Deditque Jojada sacerdos centurionibus lanceas, clypeosque et peltas regis David, quas consecraverat in domo Domini.
2 Chronicles 23 10 Constituitque omnem populum tenentium pugiones a parte templi dextra, usque ad partem templi sinistram, coram altari, et templo, per circuitum regis.
2 Chronicles 23 11 Et eduxerunt filium regis, et imposuerunt ei diadema, et testimonium, dederuntque in manu ejus tenendam legem, et constituerunt eum regem : unxit quoque illum Jojada pontifex, et filii ejus : imprecatique sunt ei, atque dixerunt : Vivat rex.
2 Chronicles 23 12 Quod cum audisset Athalia, vocem scilicet currentium atque laudantium regem, ingressa est ad populum in templum Domini.
2 Chronicles 23 13 Cumque vidisset regem stantem super gradum in introitu, et principes, turmasque circa eum, omnemque populum terræ gaudentem, atque clangentem tubis, et diversi generis organis concinentem, vocemque laudantium, scidit vestimenta sua, et ait : Insidiæ, insidiæ.
2 Chronicles 23 14 Egressus autem Jojada pontifex ad centuriones, et principes exercitus, dixit eis : Educite illam extra septa templi, et interficiatur foris gladio. Præcepitque sacerdos ne occideretur in domo Domini,
2 Chronicles 23 15 et imposuerunt cervicibus ejus manus : cumque intrasset portam equorum domus regis, interfecerunt eam ibi.
2 Chronicles 23 16 Pepigit autem Jojada fœdus inter se, universumque populum, et regem, ut esset populus Domini.
2 Chronicles 23 17 Itaque ingressus est omnis populus domum Baal, et destruxerunt eam : et altaria ac simulacra illius confregerunt : Mathan quoque sacerdotem Baal interfecerunt ante aras.
2 Chronicles 23 18 Constituit autem Jojada præpositos in domo Domini sub manibus sacerdotum, et Levitarum, quos distribuit David in domo Domini : ut offerrent holocausta Domino, sicut scriptum est in lege Moysi, in gaudio et canticis, juxta dispositionem David.
2 Chronicles 23 19 Constituit quoque janitores in portis domus Domini, ut non ingrederetur eam immundus in omni re.
2 Chronicles 23 20 Assumpsitque centuriones, et fortissimos viros ac principes populi, et omne vulgus terræ, et fecerunt descendere regem de domo Domini, et introire per medium portæ superioris in domum regis, et collocaverunt eum in solio regali.
2 Chronicles 23 21 Lætatusque est omnis populus terræ, et urbs quievit : porro Athalia interfecta est gladio.
2 Chronicles 24 1 Septem annorum erat Joas cum regnare cœpisset, et quadraginta annis regnavit in Jerusalem : nomen matris ejus Sebia de Bersabee.
2 Chronicles 24 2 Fecitque quod bonum est coram Domino cunctis diebus Jojadæ sacerdotis.
2 Chronicles 24 3 Accepit autem ei Jojada uxores duas, e quibus genuit filios et filias.
2 Chronicles 24 4 Post quæ placuit Joas ut instauraret domum Domini.
2 Chronicles 24 5 Congregavitque sacerdotes, et Levitas, et dixit eis : Egredimini ad civitates Juda, et colligite de universo Israël pecuniam ad sartatecta templi Dei vestri, per singulos annos, festinatoque hoc facite : porro Levitæ egere negligentius.
2 Chronicles 24 6 Vocavitque rex Jojadam principem, et dixit ei : Quare tibi non fuit curæ, ut cogeres Levitas inferre de Juda et de Jerusalem pecuniam quæ constituta est a Moyse servo Domini, ut inferret eam omnis multitudo Israël in tabernaculum testimonii ?
2 Chronicles 24 7 Athalia enim impiissima, et filii ejus destruxerunt domum Dei, et de universis, quæ sanctificata fuerant in templo Domini, ornaverunt fanum Baalim.
2 Chronicles 24 8 Præcepit ergo rex, et fecerunt arcam : posueruntque eam juxta portam domus Domini forinsecus.
2 Chronicles 24 9 Et prædicatum est in Juda et Jerusalem ut deferrent singuli pretium Domino, quod constituit Moyses servus Dei super omnem Israël in deserto.
2 Chronicles 24 10 Lætatique sunt cuncti principes, et omnis populus : et ingressi contulerunt in arcam Domini, atque miserunt ita ut impleretur.
2 Chronicles 24 11 Cumque tempus esset ut deferrent arcam coram rege per manus Levitarum (videbant enim multam pecuniam), ingrediebatur scriba regis, et quem primus sacerdos constituerat : effundebantque pecuniam quæ erat in arca : porro arcam reportabant ad locum suum : sicque faciebant per singulos dies, et congregata est infinita pecunia,
2 Chronicles 24 12 quam dederunt rex et Jojada his, qui præerant operibus domus Domini : at illi conducebant ex ea cæsores lapidum, et artifices operum singulorum ut instaurarent domum Domini : fabros quoque ferri et æris, ut quod cadere cœperat, fulciretur.
2 Chronicles 24 13 Egeruntque hi qui operabantur industrie, et obducebatur parietum cicatrix per manus eorum, ac suscitaverunt domum Domini in statum pristinum, et firmiter eam stare fecerunt.
2 Chronicles 24 14 Cumque complessent omnia opera, detulerunt coram rege, et Jojada reliquam partem pecuniæ : de qua facta sunt vasa templi in ministerium, et ad holocausta, phialæ quoque, et cetera vasa aurea et argentea : offerebantur holocausta in domo Domini jugiter cunctis diebus Jojadæ.
2 Chronicles 24 15 Senuit autem Jojada plenus dierum, et mortuus est cum esset centum triginta annorum :
2 Chronicles 24 16 sepelieruntque eum in civitate David cum regibus, eo quod fecisset bonum cum Israël, et cum domo ejus.
2 Chronicles 24 17 Postquam autem obiit Jojada, ingressi sunt principes Juda, et adoraverunt regem, qui delinitus obsequiis eorum, acquievit eis.
2 Chronicles 24 18 Et dereliquerunt templum Domini Dei patrum suorum, servieruntque lucis et sculptilibus, et facta est ira contra Judam et Jerusalem propter hoc peccatum.
2 Chronicles 24 19 Mittebatque eis prophetas ut reverterentur ad Dominum, quos protestantes illi audire nolebant.
2 Chronicles 24 20 Spiritus itaque Dei induit Zachariam filium Jojadæ sacerdotem, et stetit in conspectu populi, et dixit eis : Hæc dicit Dominus Deus : Quare transgredimini præceptum Domini, quod vobis non proderit, et dereliquistis Dominum ut derelinqueret vos ?
2 Chronicles 24 21 Qui congregati adversus eum, miserunt lapides juxta regis imperium in atrio domus Domini.
2 Chronicles 24 22 Et non est recordatus Joas rex misericordiæ, quam fecerat Jojada pater illius secum, sed interfecit filium ejus. Qui cum moreretur, ait : Videat Dominus, et requirat.
2 Chronicles 24 23 Cumque evolutus esset annus, ascendit contra eum exercitus Syriæ : venitque in Judam et Jerusalem, et interfecit cunctos principes populi, atque universam prædam miserunt regi in Damascum.
2 Chronicles 24 24 Et certe cum permodicus venisset numerus Syrorum, tradidit Dominus in manibus eorum infinitam multitudinem, eo quod dereliquissent Dominum Deum patrum suorum : in Joas quoque ignominiosa exercuere judicia.
2 Chronicles 24 25 Et abeuntes dimiserunt eum in languoribus magnis : surrexerunt autem contra eum servi sui in ultionem sanguinis filii Jojadæ sacerdotis, et occiderunt eum in lectulo suo, et mortuus est : sepelieruntque eum in civitate David, sed non in sepulchris regum.
2 Chronicles 24 26 Insidiati vero sunt ei Zabad filius Semaath Ammanitidis, et Jozabad filius Semmarith Moabitidis.
2 Chronicles 24 27 Porro filii ejus, ac summa pecuniæ quæ adunata fuerat sub eo, et instauratio domus Dei, scripta sunt diligentius in libro regum : regnavit autem Amasias filius ejus pro eo.
2 Chronicles 25 1 Viginti quinque annorum erat Amasias cum regnare cœpisset, et viginti novem annis regnavit in Jerusalem : nomen matris ejus Joadan de Jerusalem.
2 Chronicles 25 2 Fecitque bonum in conspectu Domini : verumtamen non in corde perfecto.
2 Chronicles 25 3 Cumque roboratum sibi videret imperium, jugulavit servos, qui occiderant regem patrem suum,
2 Chronicles 25 4 sed filios eorum non interfecit, sicut scriptum est in libro legis Moysi, ubi præcepit Dominus, dicens : Non occidentur patres pro filiis, neque filii pro patribus suis, sed unusquisque in suo peccato morietur.
2 Chronicles 25 5 Congregavit igitur Amasias Judam, et constituit eos per familias, tribunosque et centuriones in universo Juda et Benjamin : et recensuit a viginti annis supra, invenitque trecenta millia juvenum, qui egrederentur ad pugnam, et tenerent hastam et clypeum :
2 Chronicles 25 6 mercede quoque conduxit de Israël centum millia robustorum, centum talentis argenti.
2 Chronicles 25 7 Venit autem homo Dei ad illum, et ait : O rex, ne egrediatur tecum exercitus Israël : non est enim Dominus cum Israël, et cunctis filiis Ephraim :
2 Chronicles 25 8 quod si putas in robore exercitus bella consistere, superari te faciet Deus ab hostibus : Dei quippe est et adjuvare, et in fugam convertere.
2 Chronicles 25 9 Dixitque Amasias ad hominem Dei : Quid ergo fiet de centum talentis, quæ dedi militibus Israël ? Et respondit ei homo Dei : Habet Dominus unde tibi dare possit multo his plura.
2 Chronicles 25 10 Separavit itaque Amasias exercitum, qui venerat ad eum ex Ephraim, ut reverteretur in locum suum : at illi contra Judam vehementer irati, reversi sunt in regionem suam.
2 Chronicles 25 11 Porro Amasias confidenter eduxit populum suum, et abiit in vallem Salinarum, percussitque filios Seir decem millia :
2 Chronicles 25 12 et alia decem millia virorum ceperunt filii Juda, et adduxerunt ad præruptum cujusdam petræ, præcipitaveruntque eos de summo in præceps, qui universi crepuerunt.
2 Chronicles 25 13 At ille exercitus, quem remiserat Amasias ne secum iret ad prælium, diffusus est in civitatibus Juda a Samaria usque ad Bethoron, et interfectis tribus millibus, diripuit prædam magnam.
2 Chronicles 25 14 Amasias vero post cædem Idumæorum, et allatos deos filiorum Seir, statuit illos in deos sibi, et adorabat eos, et illis adolebat incensum.
2 Chronicles 25 15 Quam ob rem iratus Dominus contra Amasiam misit ad illum prophetam, qui diceret ei : Cur adorasti deos, qui non liberaverunt populum suum de manu tua ?
2 Chronicles 25 16 Cumque hæc ille loqueretur, respondit ei : Num consiliarius regis es ? quiesce, ne interficiam te. Discedensque propheta, Scio, inquit, quod cogitaverit Deus occidere te, quia fecisti hoc malum, et insuper non acquievisti consilio meo.
2 Chronicles 25 17 Igitur Amasias rex Juda inito pessimo consilio, misit ad Joas filium Joachaz filii Jehu, regem Israël, dicens : Veni, videamus nos mutuo.
2 Chronicles 25 18 At ille remisit nuntios, dicens : Carduus, qui est in Libano, misit ad cedrum Libani, dicens : Da filiam tuam filio meo uxorem : et ecce bestiæ, quæ erant in silva Libani, transierunt, et conculcaverunt carduum.
2 Chronicles 25 19 Dixisti : Percussi Edom, et idcirco erigitur cor tuum in superbiam : sede in domo tua : cur malum adversum te provocas, ut cadas et tu, et Juda tecum ?
2 Chronicles 25 20 Noluit audire Amasias, eo quod Domini esset voluntas ut traderetur in manus hostium propter deos Edom.
2 Chronicles 25 21 Ascendit igitur Joas rex Israël, et mutuos sibi præbuere conspectus : Amasias autem rex Juda erat in Bethsames Juda :
2 Chronicles 25 22 corruitque Juda coram Israël, et fugit in tabernacula sua.
2 Chronicles 25 23 Porro Amasiam regem Juda, filium Joas filii Joachaz, cepit Joas rex Israël in Bethsames, et adduxit in Jerusalem : destruxitque murum ejus a porta Ephraim usque ad portam anguli quadringentis cubitis.
2 Chronicles 25 24 Omne quoque aurum, et argentum, et universa vasa, quæ repererat in domo Dei, et apud Obededom in thesauris etiam domus regiæ, necnon et filios obsidum, reduxit in Samariam.
2 Chronicles 25 25 Vixit autem Amasias filius Joas rex Juda, postquam mortuus est Joas filius Joachaz rex Israël, quindecim annis.
2 Chronicles 25 26 Reliqua autem sermonum Amasiæ priorum et novissimorum scripta sunt in libro regum Juda et Israël.
2 Chronicles 25 27 Qui postquam recessit a Domino, tetenderunt ei insidias in Jerusalem. Cumque fugisset in Lachis, miserunt, et interfecerunt eum ibi.
2 Chronicles 25 28 Reportantesque super equos, sepelierunt eum cum patribus suis in civitate David.
2 Chronicles 26 1 Omnis autem populus Juda, filium ejus Oziam annorum sedecim, constituit regem pro Amasia patre suo.
2 Chronicles 26 2 Ipse ædificavit Ailath, et restituit eam ditioni Juda, postquam dormivit rex cum patribus suis.
2 Chronicles 26 3 Sedecim annorum erat Ozias cum regnare cœpisset, et quinquaginta duobus annis regnavit in Jerusalem : nomen matris ejus Jechelia de Jerusalem.
2 Chronicles 26 4 Fecitque quod erat rectum in oculis Domini, juxta omnia quæ fecerat Amasias pater ejus.
2 Chronicles 26 5 Et exquisivit Dominum in diebus Zachariæ intelligentis et videntis Deum : cumque requireret Dominum, direxit eum in omnibus.
2 Chronicles 26 6 Denique egressus est, et pugnavit contra Philisthiim, et destruxit murum Geth, et murum Jabniæ, murumque Azoti : ædificavit quoque oppida in Azoto, et in Philisthiim.
2 Chronicles 26 7 Et adjuvit eum Deus contra Philisthiim, et contra Arabes qui habitabant in Gurbaal, et contra Ammonitas.
2 Chronicles 26 8 Appendebantque Ammonitæ munera Oziæ : et divulgatum est nomen ejus usque ad introitum Ægypti propter crebras victorias.
2 Chronicles 26 9 Ædificavitque Ozias turres in Jerusalem super portam anguli, et super portam vallis, et reliquas in eodem muri latere, firmavitque eas.
2 Chronicles 26 10 Exstruxit etiam turres in solitudine, et effodit cisternas plurimas, eo quod haberet multa pecora tam in campestribus, quam in eremi vastitate : vineas quoque habuit et vinitores in montibus, et in Carmelo : erat quippe homo agriculturæ deditus.
2 Chronicles 26 11 Fuit autem exercitus bellatorum ejus, qui procedebant ad prælia sub manu Jehiel scribæ, Maasiæque doctoris, et sub manu Hananiæ, qui erat de ducibus regis.
2 Chronicles 26 12 Omnisque numerus principum per familias virorum fortium, duorum millium sexcentorum.
2 Chronicles 26 13 Et sub eis universus exercitus trecentorum et septem millium quingentorum, qui erant apti ad bella, et pro rege contra adversarios dimicabant.
2 Chronicles 26 14 Præparavit quoque eis Ozias, id est, cuncto exercitui, clypeos, et hastas, et galeas, et loricas, arcusque et fundas ad jaciendos lapides.
2 Chronicles 26 15 Et fecit in Jerusalem diversi generis machinas, quas in turribus collocavit, et in angulis murorum ut mitterent sagittas, et saxa grandia : egressumque est nomen ejus procul, eo quod auxiliaretur ei Dominus, et corroborasset illum.
2 Chronicles 26 16 Sed cum roboratus esset, elevatum est cor ejus in interitum suum, et neglexit Dominum Deum suum : ingressusque templum Domini, adolere voluit incensum super altare thymiamatis.
2 Chronicles 26 17 Statimque ingressus post eum Azarias sacerdos, et cum eo sacerdotes Domini octoginta, viri fortissimi,
2 Chronicles 26 18 restiterunt regi, atque dixerunt : Non est tui officii, Ozia, ut adoleas incensum Domino, sed sacerdotum, hoc est, filiorum Aaron, qui consecrati sunt ad hujuscemodi ministerium : egredere de sanctuario, ne contempseris : quia non reputabitur tibi in gloriam hoc a Domino Deo.
2 Chronicles 26 19 Iratusque Ozias, tenens in manu thuribulum ut adoleret incensum, minabatur sacerdotibus. Statimque orta est lepra in fronte ejus coram sacerdotibus, in domo Domini super altare thymiamatis.
2 Chronicles 26 20 Cumque respexisset eum Azarias pontifex, et omnes reliqui sacerdotes, viderunt lepram in fronte ejus, et festinato expulerunt eum. Sed et ipse perterritus, acceleravt egredi, eo quod sensisset illico plagam Domini.
2 Chronicles 26 21 Fuit igitur Ozias rex leprosus usque ad diem mortis suæ, et habitavit in domo separata plenus lepra, ob quam ejectus fuerat de domo Domini. Porro Joatham filius ejus rexit domum regis, et judicabat populum terræ.
2 Chronicles 26 22 Reliqua autem sermonum Oziæ priorum et novissimorum scripsit Isaias filius Amos, propheta.
2 Chronicles 26 23 Dormivitque Ozias cum patribus suis, et sepelierunt eum in agro regalium sepulchrorum, eo quod esset leprosus : regnavitque Joatham filius ejus pro eo.
2 Chronicles 27 1 Viginti quinque annorum erat Joatham cum regnare cœpisset, et sedecim annis regnavit in Jerusalem : nomen matris ejus Jerusa filia Sadoc.
2 Chronicles 27 2 Fecitque quod rectum erat coram Domino juxta omnia quæ fecerat Ozias pater suus, excepto quod non est ingressus templum Domini, et adhuc populus delinquebat.
2 Chronicles 27 3 Ipse ædificavit portam domus Domini excelsam, et in muro Ophel multa construxit.
2 Chronicles 27 4 Urbes quoque ædificavit in montibus Juda, et in saltibus castella, et turres.
2 Chronicles 27 5 Ipse pugnavit contra regem filiorum Ammon, et vicit eos, dederuntque ei filii Ammon in tempore illo centum talenta argenti, et decem millia coros tritici, ac totidem coros hordei : hæc ei præbuerunt filii Ammon in anno secundo et tertio.
2 Chronicles 27 6 Corroboratusque est Joatham, eo quod direxisset vias suas coram Domino Deo suo.
2 Chronicles 27 7 Reliqua autem sermonum Joatham, et omnes pugnæ ejus, et opera, scripta sunt in libro regum Israël et Juda.
2 Chronicles 27 8 Viginti quinque annorum erat cum regnare cœpisset, et sedecim annis regnavit in Jerusalem.
2 Chronicles 27 9 Dormivitque Joatham cum patribus suis, et sepelierunt eum in civitate David : et regnavit Achaz filius ejus pro eo.
2 Chronicles 28 1 Viginti annorum erat Achaz cum regnare cœpisset : et sedecim annis regnavit in Jerusalem. Non fecit rectum in conspectu Domini sicut David pater ejus :
2 Chronicles 28 2 sed ambulavit in viis regum Israël, insuper et statuas fudit Baalim.
2 Chronicles 28 3 Ipse est, qui adolevit incensum in valle Benennom, et lustravit filios suos in igne juxta ritum gentium, quas interfecit Dominus in adventu filiorum Israël.
2 Chronicles 28 4 Sacrificabat quoque, et thymiama succendebat in excelsis, et in collibus, et sub omni ligno frondoso.
2 Chronicles 28 5 Tradiditque eum Dominus Deus ejus in manu regis Syriæ, qui percussit eum, magnamque prædam cepit de ejus imperio, et adduxit in Damascum : manibus quoque regis Israël traditus est, et percussus plaga grandi.
2 Chronicles 28 6 Occiditque Phacee, filius Romeliæ, de Juda centum viginti millia in die uno, omnes viros bellatores : eo quod reliquissent Dominum Deum patrum suorum.
2 Chronicles 28 7 Eodem tempore occidit Zechri, vir potens ex Ephraim, Maasiam filium regis, et Ezricam ducem domus ejus, Elcanam quoque secundum a rege.
2 Chronicles 28 8 Ceperuntque filii Israël de fratribus suis ducenta millia mulierum puerorum, et puellarum, et infinitam prædam : pertuleruntque eam in Samariam.
2 Chronicles 28 9 Ea tempestate erat ibi propheta Domini, nomine Oded : qui egressus obviam exercitui venienti in Samariam, dixit eis : Ecce iratus Dominus Deus patrum vestrorum contra Juda, tradidit eos in manibus vestris, et occidistis eos atrociter, ita ut ad cælum pertingeret vestra crudelitas.
2 Chronicles 28 10 Insuper filios Juda et Jerusalem vultis vobis subjicere in servos et ancillas : quod nequaquam facto opus est : peccastis enim super hoc Domino Deo vestro.
2 Chronicles 28 11 Sed audite consilium meum, et reducite captivos, quos adduxistis de fratribus vestris, quia magnus furor Domini imminet vobis.
2 Chronicles 28 12 Steterunt itaque viri de principibus filiorum Ephraim, Azarias filius Johanam, Barachias filius Mosollamoth, Ezechias filius Sellum, et Amasa filius Adali, contra eos, qui veniebant de prælio,
2 Chronicles 28 13 et dixerunt eis : Non introducetis huc captivos, ne peccemus Domino. Quare vultis adjicere super peccata nostra, et vetera cumulare delicta ? grande quippe peccatum est, et ira furoris Domini imminet super Israël.
2 Chronicles 28 14 Dimiseruntque viri bellatores prædam, et universa quæ ceperant, coram principibus, et omni multitudine.
2 Chronicles 28 15 Steteruntque viri, quos supra memoravimus, et apprehendentes captivos, omnesque qui nudi erant, vestierunt de spoliis : cumque vestissent eos, et calceassent, et refecissent cibo ac potu, unxissentque propter laborem, et adhibuissent eis curam : quicumque ambulare non poterant, et erant imbecillo corpore, imposuerunt eos jumentis, et adduxerunt Jericho civitatem palmarum ad fratres eorum, ipsique reversi sunt in Samariam.
2 Chronicles 28 16 Tempore illo misit rex Achaz ad regem Assyriorum, postulans auxilium.
2 Chronicles 28 17 Veneruntque Idumæi, et percusserunt multos ex Juda, et ceperunt prædam magnam.
2 Chronicles 28 18 Philisthiim quoque diffusi sunt per urbes campestres, et ad meridiem Juda : ceperuntque Bethsames, et Ajalon, et Gaderoth, Socho quoque, et Thamnan, et Gamzo, cum viculis suis, et habitaverunt in eis.
2 Chronicles 28 19 Humiliaverat enim Dominus Judam propter Achaz regem Juda, eo quod nudasset eum auxilio, et contemptui habuisset Dominum.
2 Chronicles 28 20 Adduxitque contra eum Thelgathphalnasar regem Assyriorum, qui et afflixit eum, et nullo resistente vastavit.
2 Chronicles 28 21 Igitur Achaz, spoliata domo Domini, et domo regum, ac principum, dedit regi Assyriorum munera, et tamen nihil ei profuit.
2 Chronicles 28 22 Insuper et tempore angustiæ suæ auxit contemptum in Dominum, ipse per se rex Achaz,
2 Chronicles 28 23 immolavit diis Damasci victimas percussoribus suis, et dixit : Dii regum Syriæ auxiliantur eis, quos ego placabo hostiis, et aderunt mihi, cum e contrario ipsi fuerint ruinæ ei, et universo Israël.
2 Chronicles 28 24 Direptis itaque Achaz omnibus vasis domus Dei, atque confractis, clausit januas templi Dei, et fecit sibi altaria in universis angulis Jerusalem.
2 Chronicles 28 25 In omnibus quoque urbibus Juda exstruxit aras ad cremandum thus, atque ad iracundiam provocavit Dominum Deum patrum suorum.
2 Chronicles 28 26 Reliqua autem sermonum ejus, et omnium operum suorum priorum et novissimorum, scripta sunt in libro regum Juda et Israël.
2 Chronicles 28 27 Dormivitque Achaz cum patribus suis, et sepelierunt eum in civitate Jerusalem : neque enim receperunt eum in sepulchra regum Israël. Regnavitque Ezechias filius ejus pro eo.
2 Chronicles 29 1 Igitur Ezechias regnare cœpit, cum viginti quinque esset annorum, et viginti novem annis regnavit in Jerusalem : nomen matris ejus Abia, filia Zachariæ.
2 Chronicles 29 2 Fecitque quod erat placitum in conspectu Domini juxta omnia quæ fecerat David pater ejus.
2 Chronicles 29 3 Ipse anno, et mense primo regni sui, aperuit valvas domus Domini, et instauravit eas.
2 Chronicles 29 4 Adduxitque sacerdotes atque Levitas, et congregavit eos in plateam orientalem.
2 Chronicles 29 5 Dixitque ad eos : Audite me, Levitæ, et sanctificamini : mundate domum Domini Dei patrum vestrorum, et auferte omnem immunditiam de sanctuario.
2 Chronicles 29 6 Peccaverunt patres nostri, et fecerunt malum in conspectu Domini Dei nostri, derelinquentes eum : averterunt facies suas a tabernaculo Domini, et præbuerunt dorsum.
2 Chronicles 29 7 Clauserunt ostia, quæ erant in porticu, et extinxerunt lucernas, incensumque non adoleverunt, et holocausta non obtulerunt in sanctuario Deo Israël.
2 Chronicles 29 8 Concitatus est itaque furor Domini super Judam et Jerusalem, tradiditque eos in commotionem, et in interitum, et in sibilum, sicut ipsi cernitis oculis vestris.
2 Chronicles 29 9 En corruerunt patres nostri gladiis : filii nostri, et filiæ nostræ, et conjuges captivæ ductæ sunt propter hoc scelus.
2 Chronicles 29 10 Nunc ergo placet mihi ut ineamus fœdus cum Domino Deo Israël, et avertet a nobis furorem iræ suæ.
2 Chronicles 29 11 Filii mei, nolite negligere : vos elegit Dominus ut stetis coram eo, et ministretis illi, colatisque eum, et cremetis ei incensum.
2 Chronicles 29 12 Surrexerunt ergo Levitæ : Mahath filius Amasai, et Joël filius Azariæ de filiis Caath : porro de filiis Merari, Cis filius Abdi, et Azarias filius Jalaleel. De filiis autem Gersom, Joah filius Zemma, et Eden filius Joah.
2 Chronicles 29 13 At vero de filiis Elisaphan, Samri, et Jahiel. De filiis quoque Asaph, Zacharias, et Mathanias :
2 Chronicles 29 14 necnon de filiis Heman, Jahiel, et Semei : sed et de filiis Idithun, Semeias, et Oziel.
2 Chronicles 29 15 Congregaveruntque fratres suos, et sanctificati sunt, et ingressi sunt juxta mandatum regis et imperium Domini, ut expiarent domum Dei.
2 Chronicles 29 16 Sacerdotes quoque ingressi templum Domini ut sanctificarent illud, extulerunt omnem immunditiam, quam intro repererant in vestibulo domus Domini, quam tulerunt Levitæ, et asportaverunt ad torrentem Cedron foras.
2 Chronicles 29 17 Cœperunt autem prima die mensis primi mundare, et in die octavo ejusdem mensis ingressi sunt porticum templi Domini, expiaveruntque templum diebus octo, et in die sextadecima mensis ejusdem, quod cœperant, impleverunt.
2 Chronicles 29 18 Ingressi quoque sunt ad Ezechiam regem, et dixerunt ei : Sanctificavimus omnem domum Domini, et altare holocausti, vasaque ejus, necnon et mensam propositionis cum omnibus vasis suis,
2 Chronicles 29 19 cunctamque templi supellectilem, quam polluerat rex Achaz in regno suo, postquam prævaricatus est : et ecce exposita sunt omnia coram altare Domini.
2 Chronicles 29 20 Consurgensque diluculo Ezechias rex, adunavit omnes principes civitatis, et ascendit in domum Domini :
2 Chronicles 29 21 obtuleruntque simul tauros septem, et arietes septem, agnos septem, et hircos septem pro peccato, pro regno, pro sanctuario, pro Juda : dixitque sacerdotibus filiis Aaron, ut offerrent super altare Domini.
2 Chronicles 29 22 Mactaverunt igitur tauros, et susceperunt sanguinem sacerdotes, et fuderunt illum super altare, mactaverunt etiam arietes, et illorum sanguinem super altare fuderunt, immolaveruntque agnos, et fuderunt super altare sanguinem.
2 Chronicles 29 23 Applicuerunt hircos pro peccato coram rege, et universa multitudine, imposueruntque manus suas super eos :
2 Chronicles 29 24 et immolaverunt illos sacerdotes, et asperserunt sanguinem eorum coram altare pro piaculo universi Israëlis : pro omni quippe Israël præceperat rex ut holocaustum fieret et pro peccato.
2 Chronicles 29 25 Constituit quoque Levitas in domo Domini cum cymbalis, et psalteriis, et citharis secundum dispositionem David regis, et Gad videntis, et Nathan prophetæ : siquidem Domini præceptum fuit per manum prophetarum ejus.
2 Chronicles 29 26 Steteruntque Levitæ tenentes organa David, et sacerdotes tubas.
2 Chronicles 29 27 Et jussit Ezechias ut offerrent holocausta super altare : cumque offerrentur holocausta, cœperunt laudes canere Domino, et clangere tubis, atque in diversis organis, quæ David rex Israël præparaverat, concrepare.
2 Chronicles 29 28 Omni autem turba adorante, cantores, et ii qui tenebant tubas, erant in officio suo donec compleretur holocaustum.
2 Chronicles 29 29 Cumque finita esset oblatio, incurvatus est rex, et omnes qui erant cum eo, et adoraverunt.
2 Chronicles 29 30 Præcepitque Ezechias, et principes Levitis, ut laudarent Dominum sermonibus David, et Asaph videntis : qui laudaverunt eum magna lætitia, et incurvato genu adoraverunt.
2 Chronicles 29 31 Ezechias autem etiam hæc addidit : Implestis manus vestras Domino : accedite, et offerte victimas et laudes in domo Domini. Obtulit ergo universa multitudo hostias, et laudes, et holocausta mente devota.
2 Chronicles 29 32 Porro numerus holocaustorum, quæ obtulit multitudo, hic fuit : tauros septuaginta, arietes centum, agnos ducentos.
2 Chronicles 29 33 Sanctificaveruntque Domino boves sexcentos, et oves tria millia.
2 Chronicles 29 34 Sacerdotes vero pauci erant, nec poterant sufficere ut pelles holocaustorum detraherent : unde et Levitæ fratres eorum adjuverunt eos, donec impleretur opus, et sanctificarentur antistites : Levitæ quippe faciliori ritu sanctificantur, quam sacerdotes.
2 Chronicles 29 35 Fuerunt ergo holocausta plurima, adipes pacificorum, et libamina holocaustorum : et completus est cultus domus Domini.
2 Chronicles 29 36 Lætatusque est Ezechas, et omnis populus, eo quod ministerium Domini esset expletum : de repente quippe hoc fieri placuerat.
2 Chronicles 30 1 Misit quoque Ezechias ad omnem Israël et Judam : scripsitque epistolas ad Ephraim et Manassen ut venirent ad domum Domini in Jerusalem, et facerent Phase Domino Deo Israël.
2 Chronicles 30 2 Inito ergo consilio regis et principum, et universi cœtus Jerusalem, decreverunt ut facerent Phase mense secundo.
2 Chronicles 30 3 Non enim potuerant facere in tempore suo, quia sacerdotes, qui possent sufficere, sanctificati non fuerant, et populus nondum congregatus fuerat in Jerusalem.
2 Chronicles 30 4 Placuitque sermo regi, et omni multitudini.
2 Chronicles 30 5 Et decreverunt ut mitterent nuntios in universum Israël, de Bersabee usque Dan, ut venirent, et facerent Phase Domino Deo Israël in Jerusalem : multi enim non fecerant sicut lege præscriptum est.
2 Chronicles 30 6 Perrexeruntque cursores cum epistolis ex regis imperio, et principum ejus, in universum Israël et Judam, juxta id, quod rex jusserat, prædicantes : Filii Israël, revertimini ad Dominum Deum Abraham, et Isaac, et Israël : et revertetur ad reliquias, quæ effugerunt manum regis Assyriorum.
2 Chronicles 30 7 Nolite fieri sicut patres vestri et fratres, qui recesserunt a Domino Deo patrum suorum, qui tradidit eos in interitum, ut ipsi cernitis.
2 Chronicles 30 8 Nolite indurare cervices vestras, sicut patres vestri : tradite manus Domino, et venite ad sanctuarium ejus, quod sanctificavit in æternum : servite Domino Deo patrum vestrorum, et avertetur a vobis ira furoris ejus.
2 Chronicles 30 9 Si enim vos reversi fueritis ad Dominum : fratres vestri, et filii habebunt misericordiam coram dominis suis, qui illos duxerunt captivos, et revertentur in terram hanc : pius enim et clemens est Dominus Deus vester, et non avertet faciem suam a vobis, si reversi fueritis ad eum.
2 Chronicles 30 10 Igitur cursores pergebant velociter de civitate in civitatem per terram Ephraim et Manasse usque ad Zabulon, illis irridentibus et subsannantibus eos.
2 Chronicles 30 11 Attamen quidam viri ex Aser, et Manasse, et Zabulon acquiescentes consilio, venerunt Jerusalem.
2 Chronicles 30 12 In Juda vero facta est manus Domini ut daret eis cor unum, ut facerent juxta præceptum regis et principum verbum Domini.
2 Chronicles 30 13 Congregatique sunt in Jerusalem populi multi ut facerent solemnitatem azymorum, in mense secundo :
2 Chronicles 30 14 et surgentes destruxerunt altaria quæ erant in Jerusalem, atque universa, in quibus idolis adolebatur incensum, subvertentes, projecerunt in torrentem Cedron.
2 Chronicles 30 15 Immolaverunt autem Phase quartadecima die mensis secundi. Sacerdotes quoque atque Levitæ tandem sanctificati, obtulerunt holocausta in domo Domini :
2 Chronicles 30 16 steteruntque in ordine suo juxta dispositionem, et legem Moysi hominis Dei : sacerdotes vero suscipiebant effundendum sanguinem de manibus Levitarum,
2 Chronicles 30 17 eo quod multa turba sanctificata non esset : et idcirco immolarent Levitæ Phase his, qui non occurrerant sanctificari Domino.
2 Chronicles 30 18 Magna etiam pars populi de Ephraim et Manasse, et Issachar, et Zabulon, quæ sanctificata non fuerat, comedit Phase, non juxta quod scriptum est : et oravit pro eis Ezechias, dicens : Dominus bonus propitiabitur
2 Chronicles 30 19 cunctis, qui in toto corde requirunt Dominum Deum patrum suorum : et non imputabit eis quod minus sanctificati sunt.
2 Chronicles 30 20 Quem exaudivit Dominus, et placatus est populo.
2 Chronicles 30 21 Feceruntque filii Israël, qui inventi sunt in Jerusalem, solemnitatem azymorum septem diebus in lætitia magna, laudantes Dominum per singulos dies : Levitæ quoque, et sacerdotes per organa, quæ suo officio congruebant.
2 Chronicles 30 22 Et locutus est Ezechias ad cor omnium Levitarum, qui habebant intelligentiam bonam super Domino : et comederunt septem diebus solemnitatis, immolantes victimas pacificorum, et laudantes Dominum Deum patrum suorum.
2 Chronicles 30 23 Placuitque universæ multitudini ut celebrarent etiam alios dies septem : quod et fecerunt cum ingenti gaudio.
2 Chronicles 30 24 Ezechias enim rex Juda præbuerat multitudini mille tauros, et septem millia ovium : principes vero dederant populo tauros mille, et oves decem millia : sanctificata est ergo sacerdotum plurima multitudo.
2 Chronicles 30 25 Et hilaritate perfusa omnis turba Juda, tam sacerdotum et Levitarum, quam universæ frequentiæ, quæ venerat ex Israël : proselytorum quoque de terra Israël, et habitantium in Juda.
2 Chronicles 30 26 Factaque est grandis celebritas in Jerusalem, qualis a diebus Salomonis filii David regis Israël in ea urbe non fuerat.
2 Chronicles 30 27 Surrexerunt autem sacerdotes atque Levitæ benedicentes populo : et exaudita est vox eorum : pervenitque oratio in habitaculum sanctum cæli.
2 Chronicles 31 1 Cumque hæc fuissent rite celebrata, egressus est omnis Israël, qui inventus fuerat in urbibus Juda, et fregerunt simulacra, succideruntque lucos, demoliti sunt excelsa, et altaria destruxerunt, non solum de universo Juda et Benjamin, sed et de Ephraim quoque et Manasse, donec penitus everterent : reversique sunt omnes filii Israël in possessiones et civitates suas.
2 Chronicles 31 2 Ezechias autem constituit turmas sacerdotales et Leviticas per divisiones suas, unumquemque in officio proprio, tam sacerdotum videlicet quam Levitarum, ad holocausta et pacifica, ut ministrarent et confiterentur, canerentque in portis castrorum Domini.
2 Chronicles 31 3 Pars autem regis erat, ut de propria ejus substantia offerretur holocaustum, mane semper et vespere. Sabbatis quoque, et calendis, et solemnitatibus ceteris, sicut scriptum est in lege Moysi.
2 Chronicles 31 4 Præcepit etiam populo habitantium Jerusalem ut darent partes sacerdotibus et Levitis, ut possent vacare legi Domini.
2 Chronicles 31 5 Quod cum percrebruisset in auribus multitudinis, plurimas obtulere primitias filii Israël frumenti, vini, et olei : mellis quoque, et omnium, quæ gignit humus, decimas obtulerunt.
2 Chronicles 31 6 Sed et filii Israël et Juda, qui habitabant in urbibus Juda, obtulerunt decimas boum et ovium, decimasque sanctorum, quæ voverant Domino Deo suo : atque universa portantes, fecerunt acervos plurimos.
2 Chronicles 31 7 Mense tertio cœperunt acervorum jacere fundamenta, et mense septimo compleverunt eos.
2 Chronicles 31 8 Cumque ingressi fuissent Ezechias et principes ejus, viderunt acervos, et benedixerunt Domino ac populo Israël.
2 Chronicles 31 9 Interrogavitque Ezechias sacerdotes et Levitas, cur ita jacerent acervi.
2 Chronicles 31 10 Respondit illi Azarias sacerdos primus de stirpe Sadoc, dicens : Ex quo cœperunt offerri primitiæ in domo Domini, comedimus, et saturati sumus, et remanserunt plurima, eo quod benedixerit Dominus populo suo : reliquarum autem copia est ista, quam cernis.
2 Chronicles 31 11 Præcepit igitur Ezechias, ut præpararent horrea in domo Domini. Quod cum fecissent,
2 Chronicles 31 12 intulerunt tam primitias, quam decimas, et quæcumque voverant, fideliter. Fuit autem præfectus eorum Chonenias Levita, et Semei frater ejus, secundus,
2 Chronicles 31 13 post quem Jahiel, et Azarias, et Nahath, et Asaël, et Jerimoth, Jozabad quoque, et Eliel, et Jesmachias, et Mahath, et Banaias, præpositi sub manibus Choneniæ, et Semei fratris ejus, ex imperio Ezechiæ regis et Azariæ pontificis domus Dei, ad quos omnia pertinebant.
2 Chronicles 31 14 Core vero filius Jemna Levites et janitor orientalis portæ, præpositus erat iis, quæ sponte offerebantur Domino, primitiisque et consecratis in Sancta sanctorum.
2 Chronicles 31 15 Et sub cura ejus Eden, et Benjamin, Jesue, et Semeias, Amarias quoque, et Sechenias in civitatibus sacerdotum ut fideliter distribuerent fratribus suis partes, minoribus atque majoribus :
2 Chronicles 31 16 exceptis maribus ab annis tribus et supra, cunctis qui ingrediebantur templum Domini, et quidquid per singulos dies conducebat in ministerio, atque observationibus juxta divisiones suas,
2 Chronicles 31 17 sacerdotibus per familias, et Levitis a vigesimo anno et supra, per ordines et turmas suas,
2 Chronicles 31 18 universæque multitudini tam uxoribus, quam liberis eorum utriusque sexus, fideliter cibi de his quæ sanctificata fuerant, præbebantur.
2 Chronicles 31 19 Sed et filiorum Aaron per agros, et suburbana urbium singularum, dispositi erant viri, qui partes distribuerent universo sexui masculino de sacerdotibus et Levitis.
2 Chronicles 31 20 Fecit ergo Ezechias universa quæ diximus in omni Juda : operatusque est bonum et rectum, et verum coram Domino Deo suo,
2 Chronicles 31 21 in universa cultura ministerii domus Domini, juxta legem et cæremonias, volens requirere Deum suum in toto corde suo : fecitque et prosperatus est.
2 Chronicles 32 1 Post quæ et hujuscemodi veritatem, venit Sennacherib rex Assyriorum, et ingressus Judam, obsedit civitates munitas, volens eas capere.
2 Chronicles 32 2 Quod cum vidisset Ezechias, venisse scilicet Sennacherib, et totum belli impetum verti contra Jerusalem,
2 Chronicles 32 3 inito cum principibus consilio, virisque fortissimis ut obturarent capita fontium, qui erant extra urbem : et hoc omnium decernente sententia,
2 Chronicles 32 4 congregavit plurimam multitudinem, et obturaverunt cunctos fontes, et rivum, qui fluebat in medio terræ, dicentes : Ne veniant reges Assyriorum, et inveniant aquarum abundantiam.
2 Chronicles 32 5 Ædificavit quoque, agens industrie, omnem murum, qui fuerat dissipatus, et exstruxit turres desuper, et forinsecus alterum murum : instauravitque Mello in civitate David, et fecit universi generis armaturam et clypeos :
2 Chronicles 32 6 constituitque principes bellatorum in exercitu : et convocavit universos in platea portæ civitatis, ac locutus est ad cor eorum, dicens :
2 Chronicles 32 7 Viriliter agite, et confortamini : nolite timere, nec paveatis regem Assyriorum, et universam multitudinem quæ est cum eo : multo enim plures nobiscum sunt, quam cum illo.
2 Chronicles 32 8 Cum illo enim est brachium carneum : nobiscum Dominus Deus noster, qui auxiliator est noster, pugnatque pro nobis. Confortatusque est populus hujuscemodi verbis Ezechiæ regis Juda.
2 Chronicles 32 9 Quæ postquam gesta sunt, misit Sennacherib rex Assyriorum servos suos in Jerusalem (ipse enim cum universo exercitu obsidebat Lachis) ad Ezechiam regem Juda, et ad omnem populum, qui erat in urbe, dicens :
2 Chronicles 32 10 Hæc dicit Sennacherib rex Assyriorum : In quo habentes fiduciam sedetis obsessi in Jerusalem ?
2 Chronicles 32 11 num Ezechias decipit vos, ut tradat morti in fame, et siti, affirmans quod Dominus Deus vester liberet vos de manu regis Assyriorum ?
2 Chronicles 32 12 Numquid non iste est Ezechias, qui destruxit excelsa illius, et altaria, et præcepit Juda et Jerusalem, dicens : Coram altari uno adorabitis, et in ipse comburetis incensum ?
2 Chronicles 32 13 an ignoratis quæ ego fecerim, et patres mei, cunctis terrarum populis ? numquid prævaluerunt dii gentium omniumque terrarum liberare regionem suam de manu mea ?
2 Chronicles 32 14 quis est de universis diis gentium, quas vastaverunt patres mei, qui potuerit eruere populum suum de manu mea, ut possit etiam Deus vester eruere vos de hac manu ?
2 Chronicles 32 15 Non vos ergo decipiat Ezechias, nec vana persuasione deludat, neque credatis ei. Si enim nullus potuit deus cunctarum gentium atque regnorum liberare populum suum de manu mea, et de manu patrum meorum, consequenter nec Deus vester poterit eruere vos de manu mea.
2 Chronicles 32 16 Sed et alia multa locuti sunt servi ejus contra Dominum Deum, et contra Ezechiam servum ejus.
2 Chronicles 32 17 Epistolas quoque scripsit plenas blasphemiæ in Dominum Deum Israël, et locutus est adversus eum : Sicut dii gentium ceterarum non potuerunt liberare populum suum de manu mea, sic et Deus Ezechiæ eruere non poterit populum suum de manu ista.
2 Chronicles 32 18 Insuper et clamore magno, lingua judaica, contra populum, qui sedebat in muris Jerusalem, personabat, ut terreret eos, et caperet civitatem.
2 Chronicles 32 19 Locutusque est contra Deum Jerusalem, sicut adversum deos populorum terræ, opera manuum hominum.
2 Chronicles 32 20 Oraverunt igitur Ezechias rex, et Isaias filius Amos prophetes, adversum hanc blasphemiam, ac vociferati sunt usque in cælum.
2 Chronicles 32 21 Et misit Dominus angelum, qui percussit omnem virum robustum, et bellatorem, et principem exercitus regis Assyriorum : reversusque est cum ignominia in terram suam. Cumque ingressus esset domum dei sui, filii qui egressi fuerant de utero ejus interfecerunt eum gladio.
2 Chronicles 32 22 Salvavitque Dominus Ezechiam et habitatores Jerusalem de manu Sennacherib regis Assyriorum, et de manu omnium, et præstitit eis quietem per circuitum.
2 Chronicles 32 23 Multi etiam deferebant hostias, et sacrificia Domino in Jerusalem, et munera Ezechiæ regi Juda : qui exaltatus est post hæc coram cunctis gentibus.
2 Chronicles 32 24 In diebus illis ægrotavit Ezechias usque ad mortem, et oravit Dominum : exaudivitque eum, et dedit ei signum.
2 Chronicles 32 25 Sed non juxta beneficia, quæ acceperat, retribuit, quia elevatum est cor ejus : et facta est contra eum ira, et contra Judam et Jerusalem.
2 Chronicles 32 26 Humiliatusque est postea eo quod exaltatum fuisset cor ejus, tam ipse, quam habitatores Jerusalem : et idcirco non venit super eos ira Domini in diebus Ezechiæ.
2 Chronicles 32 27 Fuit autem Ezechias dives, et inclytus valde, et thesauros sibi plurimos congregavit argenti, et auri, et lapidis pretiosi, aromatum, et armorum universi generis, et vasorum magni pretii.
2 Chronicles 32 28 Apothecas quoque frumenti, vini, et oleo, et præsepia omnium jumentorum, caulasque pecorum,
2 Chronicles 32 29 et urbes ædificavit sibi : habebat quippe greges ovium, et armentorum innumerabiles, eo quod dedisset ei Dominus substantiam multam nimis.
2 Chronicles 32 30 Ipse est Ezechias, qui obturavit superiorem fontem aquarum Gihon, et avertit eas subter ad occidentem urbis David : in omnibus operibus suis fecit prospere quæ voluit.
2 Chronicles 32 31 Attamen in legatione principum Babylonis, qui missi fuerant ad eum, ut interrogarent de portento, quod acciderat super terram, dereliquit eum Deus ut tentaretur, et nota fierent omnia quæ erant in corde ejus.
2 Chronicles 32 32 Reliqua autem sermonum Ezechiæ, et misericordiarum ejus, scripta sunt in visione Isaiæ filii Amos prophetæ, et in libro regum Juda et Israël.
2 Chronicles 32 33 Dormivitque Ezechias cum patribus suis, et sepelierunt eum super sepulchra filiorum David : et celebravit ejus exequias universus Juda, et omnes habitatores Jerusalem : regnavitque Manasses filius ejus pro eo.
2 Chronicles 33 1 Duodecim annorum erat Manasses cum regnare cœpisset, et quinquaginta quinque annis regnavit in Jerusalem.
2 Chronicles 33 2 Fecit autem malum coram Domino juxta abominationes gentium, quas subvertit Dominus coram filiis Israël :
2 Chronicles 33 3 et conversus instauravit excelsa, quæ demolitus fuerat Ezechias pater ejus : construxitque aras Baalim, et fecit lucos, et adoravit omnem militiam cæli, et coluit eam.
2 Chronicles 33 4 Ædificavit quoque altaria in domo Domini, de qua dixerat Dominus : In Jerusalem erit nomen meum in æternum.
2 Chronicles 33 5 Ædificavit autem ea cuncto exercitui cæli in duobus atriis domus Domini.
2 Chronicles 33 6 Transireque fecit filios suos per ignem in valle Benennom : observabat somnia, sectabatur auguria, maleficis artibus inserviebat, habebat secum magos, et incantatores : multaque mala operatus est coram Domino ut irritaret eum.
2 Chronicles 33 7 Sculptile quoque, et conflatile signum posuit in domo Dei, de qua locutus est Deus ad David, et ad Salomonem filium ejus, dicens : In domo hac et in Jerusalem, quam elegi de cunctis tribubus Israël, ponam nomen meum in sempiternum.
2 Chronicles 33 8 Et moveri non faciam pedem Israël de terra, quam tradidi patribus eorum : ita dumtaxat si custodierint facere quæ præcepi eis, cunctamque legem, et cæremonias, atque judicia per manum Moysi.
2 Chronicles 33 9 Igitur Manasses seduxit Judam, et habitatores Jerusalem, ut facerent malum super omnes gentes, quas subverterat Dominus a facie filiorum Israël.
2 Chronicles 33 10 Locutusque est Dominus ad eum, et ad populum illius, et attendere noluerunt.
2 Chronicles 33 11 Idcirco superinduxit eis principes exercitus regis Assyriorum : ceperuntque Manassen, et vinctum catenis atque compedibus duxerunt in Babylonem.
2 Chronicles 33 12 Qui postquam coangustatus est, oravit Dominum Deum suum : et egit pœnitentiam valde coram Deo patrum suorum.
2 Chronicles 33 13 Deprecatusque est eum, et obsecravit intente : et exaudivit orationem ejus, reduxitque eum Jerusalem in regnum suum, et cognovit Manasses quod Dominus ipse esset Deus.
2 Chronicles 33 14 Post hæc ædificavit murum extra civitatem David ad occidentem Gihon in convalle, ab introitu portæ piscium per circuitum usque ad Ophel, et exaltavit illum vehementer : constituitque principes exercitus in cunctis civitatibus Juda munitis :
2 Chronicles 33 15 et abstulit deos alienos, et simulacrum de domo Domini : aras quoque, quas fecerat in monte domus Domini, et in Jerusalem : et projecit omnia extra urbem.
2 Chronicles 33 16 Porro instauravit altare Domini, et immolavit super illud victimas, et pacifica, et laudem : præcepitque Judæ ut serviret Domino Deo Israël.
2 Chronicles 33 17 Attamen adhuc populus immolabat in excelsis Domino Deo suo.
2 Chronicles 33 18 Reliqua autem gestorum Manasse, et obsecratio ejus ad Deum suum, verba quoque videntium, qui loquebantur ad eum in nomine Domini Dei Israël, continentur in sermonibus regum Israël.
2 Chronicles 33 19 Oratio quoque ejus et exauditio, et cuncta peccata, atque contemptus, loca etiam in quibus ædificavit excelsa, et fecit lucos, et statuas antequam ageret pœnitentiam, scripta sunt in sermonibus Hozai.
2 Chronicles 33 20 Dormivit ergo Manasses cum patribus suis, et sepelierunt eum in domo sua : regnavitque pro eo filius ejus Amon.
2 Chronicles 33 21 Viginti duorum annorum erat Amon cum regnare cœpisset, et duobus annis regnavit in Jerusalem.
2 Chronicles 33 22 Fecitque malum in conspectu Domini, sicut fecerat Manasses pater ejus : et cunctis idolis, quæ Manasses fuerat fabricatus, immolavit atque servivit.
2 Chronicles 33 23 Et non est reveritus faciem Domini, sicut reveritus est Manasses pater ejus, et multo majora deliquit.
2 Chronicles 33 24 Cumque conjurassent adversus eum servi sui, interfecerunt eum in domo sua.
2 Chronicles 33 25 Porro reliqua populi multitudo, cæsis iis qui Amon percusserant, constituit regem Josiam filium ejus pro eo.
2 Chronicles 34 1 Octo annorum erat Josias cum regnare cœpisset, et triginta et uno anno regnavit in Jerusalem.
2 Chronicles 34 2 Fecitque quod erat rectum in conspectu Domini, et ambulavit in viis David patris sui : non declinavit neque ad dextram, neque ad sinistram.
2 Chronicles 34 3 Octavo autem anno regni sui, cum adhuc esset puer, cœpit quærere Deum patris sui David : et duodecimo anno postquam regnare cœperat, mundavit Judam et Jerusalem ab excelsis, et lucis, simulacrisque et sculptilibus.
2 Chronicles 34 4 Destruxeruntque coram eo aras Baalim : et simulacra, quæ superposita fuerant, demoliti sunt : lucos etiam, et sculptilia succidit atque comminuit : et super tumulos eorum, qui eis immolare consueverant, fragmenta dispersit.
2 Chronicles 34 5 Ossa præterea sacerdotum combussit in altaribus idolorum, mundavitque Judam et Jerusalem.
2 Chronicles 34 6 Sed et in urbibus Manasse, et Ephraim, et Simeon, usque Nephthali, cuncta subvertit.
2 Chronicles 34 7 Cumque altaria dissipasset, et lucos, et sculptilia contrivisset in frustra, cunctaque delubra demolitus esset de universa terra Israël, reversus est in Jerusalem.
2 Chronicles 34 8 Igitur anno octavodecimo regni sui, mundata jam terra, et templo Domini, misit Saphan filium Eseliæ, et Maasiam principem civitatis, et Joha filium Joachaz a commentariis, ut instaurarent domum Domini Dei sui.
2 Chronicles 34 9 Qui venerunt ad Helciam sacerdotem magnum : acceptamque ab eo pecuniam, quæ illata fuerat in domum Domini, et quam congregaverant Levitæ, et janitores de Manasse, et Ephraim, et universis reliquiis Israël, ab omni quoque Juda, et Benjamin, et habitatoribus Jerusalem,
2 Chronicles 34 10 tradiderunt in manibus eorum, qui præerant operariis in domo Domini, ut instaurarent templum, et infirma quæque sarcirent.
2 Chronicles 34 11 At illi dederunt eam artificibus, et cæmentariis, ut emerent lapides de lapicidinis, et ligna ad commissuras ædificii, et ad contignationem domorum, quas destruxerant reges Juda.
2 Chronicles 34 12 Qui fideliter cuncta faciebant. Erant autem præpositi operantium Jahath et Abdias de filiis Merari, Zacharias et Mosollam de filiis Caath, qui urgebant opus : omnes Levitæ scientes organis canere.
2 Chronicles 34 13 Super eos vero, qui ad diversos usus onera portabant, erant scribæ, et magistri de Levitis janitores.
2 Chronicles 34 14 Cumque efferrent pecuniam, quæ illata fuerat in templum Domini, reperit Helcias sacerdos librum legis Domini per manum Moysi.
2 Chronicles 34 15 Et ait ad Saphan scribam : Librum legis inveni in domo Domini : et tradidit ei.
2 Chronicles 34 16 At ille intulit volumen ad regem, et nuntiavit ei, dicens : Omnia quæ dedisti in manu servorum tuorum, ecce complentur.
2 Chronicles 34 17 Argentum, quod repertum est in domo Domini, conflaverunt : datumque est præfectis artificum, et diversa opera fabricantium.
2 Chronicles 34 18 Præterea tradidit mihi Helcias sacerdos hunc librum. Quem cum rege præsente recitasset,
2 Chronicles 34 19 audissetque ille verba legis, scidit vestimenta sua :
2 Chronicles 34 20 et præcepit Helciæ, et Ahicam filio Saphan, et Abdon filio Micha, Saphan quoque scribæ, et Asaæ servo regis, dicens :
2 Chronicles 34 21 Ite, et orate Dominum pro me, et pro reliquiis Israël et Juda, super universis sermonibus libri istius, qui repertus est : magnus enim furor Domini stillavit super nos, eo quod non custodierint patres nostri verba Domini ut facerent omnia quæ scripta sunt in isto volumine.
2 Chronicles 34 22 Abiit ergo Helcias, et hi qui simul a rege missi fuerant, ad Oldam prophetidem, uxorem Sellum filii Thecuath filii Hasra custodis vestium, quæ habitabat in Jerusalem in Secunda : et locuti sunt ei verba, quæ supra narravimus.
2 Chronicles 34 23 At illa respondit eis : Hæc dicit Dominus Deus Israël : Dicite viro, qui misit vos ad me :
2 Chronicles 34 24 Hæc dicit Dominus : Ecce ego inducam mala super locum istum et super habitatores ejus, cunctaque maledicta, quæ scripta sunt in libro hoc, quem legerunt coram rege Juda.
2 Chronicles 34 25 Quia dereliquerunt me, et sacrificaverunt diis alienis, ut me ad iracundiam provocarent in cunctis operibus manuum suarum, idcirco stillabit furor meus super locum istum, et non extinguetur.
2 Chronicles 34 26 Ad regem autem Juda, qui misit vos pro Domino deprecando, sic loquimini : Hæc dicit Dominus Deus Israël : Quoniam audisti verba voluminis,
2 Chronicles 34 27 atque emollitum est cor tuum, et humiliatus es in conspectu Dei super his quæ dicta sunt contra locum hunc, et habitatores Jerusalem, reveritusque faciem meam scidisti vestimenta tua, et flevisti coram me : ego quoque exaudivi te, dicit Dominus.
2 Chronicles 34 28 Jam enim colligam te ad patres tuos, et infereris in sepulchrum tuum in pace : nec videbunt oculi tui omne malum, quod ego inducturus sum super locum istum, et super habitatores ejus. Retulerunt itaque regi cuncta quæ dixerat.
2 Chronicles 34 29 At ille convocatis universis majoribus natu Juda et Jerusalem,
2 Chronicles 34 30 ascendit in domum Domini, unaque omnes viri Juda et habitatores Jerusalem, sacerdotes et Levitæ, et cunctus populus a minimo usque ad maximum. Quibus audientibus in domo Domini, legit rex omnia verba voluminis :
2 Chronicles 34 31 et stans in tribunali suo, percussit fœdus coram Domino ut ambularet post eum, et custodiret præcepta, et testimonia, et justificationes ejus in toto corde suo, et in tota anima sua, faceretque quæ scripta sunt in volumine illo, quod legerat.
2 Chronicles 34 32 Adjuravit quoque super hoc omnes, qui reperti fuerant in Jerusalem et Benjamin : et fecerunt habitatores Jerusalem juxta pactum Domini Dei patrum suorum.
2 Chronicles 34 33 Abstulit ergo Josias cunctas abominationes de universis regionibus filiorum Israël : et fecit omnes, qui residui erant in Israël, servire Domino Deo suo. Cunctis diebus ejus non recesserunt a Domino Deo patrum suorum.
2 Chronicles 35 1 Fecit autem Josias in Jerusalem Phase Domino, quod immolatum est quartadecima die mensis primi :
2 Chronicles 35 2 et constituit sacerdotes in officiis suis, hortatusque est eos ut ministrarent in domo Domini :
2 Chronicles 35 3 Levitis quoque, ad quorum eruditionem omnis Israël sanctificabatur Domino, locutus est : Ponite arcam in sanctuario templi, quod ædificavit Salomon filius David rex Israël, nequaquam enim eam ultra portabitis : nunc autem ministrate Domino Deo vestro, et populo ejus Israël.
2 Chronicles 35 4 Et præparate vos per domos, et cognationes vestras in divisionibus singulorum, sicut præcepit David, rex Israël, et descripsit Salomon, filius ejus.
2 Chronicles 35 5 Et ministrate in sanctuario per familias turmasque Leviticas,
2 Chronicles 35 6 et sanctificati immolate Phase : fratres etiam vestros, ut possint juxta verba quæ locutus est Dominus in manu Moysi facere, præparate.
2 Chronicles 35 7 Dedit præterea Josias omni populo, qui ibi fuerat inventus in solemnitate Phase, agnos et hædos de gregibus, et reliqui pecoris triginta millia, boum quoque tria millia : hæc de regis universa substantia.
2 Chronicles 35 8 Duces quoque ejus sponte quod voverant, obtulerunt, tam populo, quam sacerdotibus et Levitis. Porro Helcias, et Zacharias, et Jahiel principes domus Domini dederunt sacerdotibus ad faciendum Phase pecora commixtim duo millia sexcenta, et boves trecentos.
2 Chronicles 35 9 Chonenias autem, et Semeias, etiam Nathanaël fratres ejus, necnon Hasabias, et Jehiel, et Jozabad principes Levitarum, dederunt ceteris Levitis ad celebrandum Phase quinque millia pecorum, et boves quingentos.
2 Chronicles 35 10 Præparatumque est ministerium, et steterunt sacerdotes in officio suo : Levitæ quoque in turmis, juxta regis imperium.
2 Chronicles 35 11 Et immolatum est Phase : asperseruntque sacerdotes manu sua sanguinem, et Levitæ detraxerunt pelles holocaustorum :
2 Chronicles 35 12 et separaverunt ea ut darent per domos et familias singulorum, et offerrentur Domino, sicut scriptum est in libro Moysi : de bobus quoque fecerunt similiter.
2 Chronicles 35 13 Et assaverunt Phase super ignem, juxta quod in lege scriptum est : pacificas vero hostias coxerunt in lebetibus, et cacabis, et ollis, et festinato distribuerunt universæ plebi :
2 Chronicles 35 14 sibi autem et sacerdotibus postea paraverunt : nam in oblatione holocaustorum et adipum usque ad noctem sacerdotes fuerunt occupati : unde Levitæ sibi et sacerdotibus filiis Aaron paraverunt novissimis.
2 Chronicles 35 15 Porro cantores filii Asaph stabant in ordine suo, juxta præceptum David, et Asaph, et Heman, et Idithun prophetarum regis : janitores vero per portas singulas observabant, ita ut nec puncto quidem discederent a ministerio : quam ob rem et fratres eorum Levitæ paraverunt eis cibos.
2 Chronicles 35 16 Omnis igitur cultura Domini rite completa est in die illa ut facerent Phase, et offerrent holocausta super altare Domini, juxta præceptum regis Josiæ.
2 Chronicles 35 17 Feceruntque filii Israël, qui reperti fuerant ibi, Phase in tempore illo, et solemnitatem azymorum septem diebus.
2 Chronicles 35 18 Non fuit Phase simile huic in Israël a diebus Samuelis prophetæ : sed nec quisquam de cunctis regibus Israël fecit Phase sicut Josias, sacerdotibus, et Levitis, et omni Judæ, et Israël qui repertus fuerat, et habitantibus in Jerusalem.
2 Chronicles 35 19 Octavodecimo anno regni Josiæ hoc Phase celebratum est.
2 Chronicles 35 20 Postquam instauraverat Josias templum, ascendit Nechao rex Ægypti ad pugnandum in Charcamis juxta Euphraten : et processit in occursum ejus Josias.
2 Chronicles 35 21 At ille, missis ad eum nuntiis, ait : Quid mihi et tibi est, rex Juda ? non adversum te hodie venio, sed contra aliam pugno domum, ad quam me Deus festinato ire præcepit : desine adversum Deum facere, qui mecum est, ne interficiat te.
2 Chronicles 35 22 Noluit Josias reverti, sed præparavit contra eum bellum, nec acquievit sermonibus Nechao ex ore Dei : verum perrexit ut dimicaret in campo Mageddo.
2 Chronicles 35 23 Ibique vulneratus a sagittariis, dixit pueris suis : Educite me de prælio, quia oppido vulneratus sum.
2 Chronicles 35 24 Qui transtulerunt eum de curru in alterum currum, qui sequebatur eum more regio, et asportaverunt eum in Jerusalem, mortuusque est, et sepultus in mausoleo patrum suorum : et universus Juda et Jerusalem luxerunt eum.
2 Chronicles 35 25 Jeremias maxime : cujus omnes cantores atque cantatrices, usque in præsentem diem, lamentationes super Josiam replicant, et quasi lex obtinuit in Israël : Ecce scriptum fertur in lamentationibus.
2 Chronicles 35 26 Reliqua autem sermonum Josiæ et misericordiarum ejus, quæ lege præcepta sunt Domini,
2 Chronicles 35 27 opera quoque illius prima et novissima, scripta sunt in libro regum Juda et Israël.
2 Chronicles 36 1 Tulit ergo populus terræ Joachaz filium Josiæ, et constituit regem pro patre suo in Jerusalem.
2 Chronicles 36 2 Viginti trium annorum erat Joachaz, cum regnare cœpisset, et tribus mensibus regnavit in Jerusalem.
2 Chronicles 36 3 Amovit autem eum rex Ægypti cum venisset in Jerusalem, et condemnavit terram centum talentis argenti, et talento auri.
2 Chronicles 36 4 Constituitque pro eo regem Eliakim fratrem ejus, super Judam et Jerusalem, et vertit nomen ejus Joakim : ipsum vero Joachaz tulit secum, et abduxit in Ægyptum.
2 Chronicles 36 5 Viginti quinque annorum erat Joakim cum regnare cœpisset, et undecim annis regnavit in Jerusalem : fecitque malum coram Domino Deo suo.
2 Chronicles 36 6 Contra hunc ascendit Nabuchodonosor rex Chaldæorum, et vinctum catenis duxit in Babylonem.
2 Chronicles 36 7 Ad quam et vasa Domini transtulit, et posuit ea in templo suo.
2 Chronicles 36 8 Reliqua autem verborum Joakim, et abominationum ejus, quas operatus est, et quæ inventa sunt in eo, continentur in libro regum Juda et Israël. Regnavit autem Joachin filius ejus pro eo.
2 Chronicles 36 9 Octo annorum erat Joachin cum regnare cœpisset, et tribus mensibus ac decem diebus regnavit in Jerusalem : fecitque malum in conspectu Domini.
2 Chronicles 36 10 Cumque anni circulus volveretur, misit Nabuchodonosor rex, qui adduxerunt eum in Babylonem, asportatis simul pretiosissimis vasis domus Domini. Regem vero constituit Sedeciam patruum ejus super Judam et Jerusalem.
2 Chronicles 36 11 Viginti et unius anni erat Sedecias cum regnare cœpisset, et undecim annis regnavit in Jerusalem :
2 Chronicles 36 12 fecitque malum in oculis Domini Dei sui, nec erubuit faciem Jeremiæ prophetæ, loquentis ad se ex ore Domini.
2 Chronicles 36 13 A rege quoque Nabuchodonosor recessit, qui adjuraverat eum per Deum : et induravit cervicem suam et cor ut non reverteretur ad Dominum Deum Israël.
2 Chronicles 36 14 Sed et universi principes sacerdotum, et populus, prævaricati sunt inique juxta universas abominationes gentium, et polluerunt domum Domini, quam sanctificaverat sibi in Jerusalem.
2 Chronicles 36 15 Mittebat autem Dominus Deus patrum suorum ad illos per manum nuntiorum suorum de nocte consurgens, et quotidie commonens : eo quod parceret populo et habitaculo suo.
2 Chronicles 36 16 At illi subsannabant nuntios Dei, et parvipendebant sermones ejus, illudebantque prophetis, donec ascenderet furor Domini in populum ejus, et esset nulla curatio.
2 Chronicles 36 17 Adduxit enim super eos regem Chaldæorum, et interfecit juvenes eorum gladio in domo sanctuarii sui, non est misertus adolescentis, et virginis, et senis, nec decrepiti quidem, sed omnes tradidit in manibus ejus.
2 Chronicles 36 18 Universaque vasa domus Domini tam majora, quam minora, et thesauros templi, et regis, et principum transtulit in Babylonem.
2 Chronicles 36 19 Incenderunt hostes domum Dei, destruxeruntque murum Jerusalem, universas turres combusserunt, et quidquid pretiosum fuerat, demoliti sunt.
2 Chronicles 36 20 Si quis evaserat gladium, ductus in Babylonem servivit regi et filiis ejus, donec imperaret rex Persarum,
2 Chronicles 36 21 et compleretur sermo Domini ex ore Jeremiæ, et celebraret terra sabbata sua : cunctis enim diebus desolationis egit sabbatum usque dum complerentur septuaginta anni.
2 Chronicles 36 22 Anno autem primo, Cyri regis Persarum ad explendum sermonem Domini, quem locutus fuerat per os Jeremiæ, suscitavit Dominus spiritum Cyri regis Persarum : qui jussit prædicari in universo regno suo, etiam per scripturam, dicens :
2 Chronicles 36 23 Hæc dicit Cyrus rex Persarum : Omnia regna terræ dedit mihi Dominus Deus cæli, et ipse præcepit mihi ut ædificarem ei domum in Jerusalem, quæ est in Judæa : quis ex vobis est in omni populo ejus ? sit Dominus Deis suus cum eo, et ascendat.
Ezra 1 1 In anno primo Cyri regis Persarum, ut compleretur verbum Domini ex ore Jeremiæ, suscitavit Dominus spiritum Cyri regis Persarum : et traduxit vocem in omni regno suo, etiam per scripturam, dicens :
Ezra 1 2 Hæc dicit Cyrus rex Persarum : Omnia regna terræ dedit mihi Dominus Deus cæli, et ipse præcepit mihi ut ædificarem ei domum in Jerusalem, quæ est in Judæa.
Ezra 1 3 Quis est in vobis de universo populo ejus ? Sit Deus illius cum ipso. Ascendat in Jerusalem, quæ est in Judæa, et ædificet domum Domini Dei Israël : ipse est Deus qui est in Jerusalem.
Ezra 1 4 Et omnes reliqui in cunctis locis ubicumque habitant, adjuvent eum viri de loco suo argento et auro, et substantia, et pecoribus, excepto quod voluntarie offerunt templo Dei, quod est in Jerusalem.
Ezra 1 5 Et surrexerunt principes patrum de Juda, et Benjamin, et sacerdotes, et Levitæ, et omnis cujus Deus suscitavit spiritum, ut ascenderent ad ædificandum templum Domini, quod erat in Jerusalem.
Ezra 1 6 Universique qui erant in circuitu, adjuverunt manus eorum in vasis argenteis et aureis, in substantia et jumentis in supellectili, exceptis his quæ sponte obtulerant.
Ezra 1 7 Rex quoque Cyrus protulit vasa templi Domini, quæ tulerat Nabuchodonosor de Jerusalem, et posuerat ea in templo dei sui.
Ezra 1 8 Protulit autem ea Cyrus rex Persarum per manum Mithridatis filii Gazabar, et annumeravit ea Sassabasar principi Juda.
Ezra 1 9 Et hic est numerus eorum : phialæ aureæ triginta, phialæ argenteæ mille, cultri viginti novem, scyphi aurei triginta,
Ezra 1 10 scyphi argentei secundi quadringenti decem : vasa alia mille.
Ezra 1 11 Omnia vasa aurea et argentea quinque millia quadringenta : universa tulit Sassabasar cum his qui ascendebant de transmigratione Babylonis in Jerusalem.
Ezra 2 1 Hi sunt autem provinciæ filii, qui ascenderunt de captivitate, quam transtulerat Nabuchodonosor rex Babylonis in Babylonem, et reversi sunt in Jerusalem et Judam, unusquisque in civitatem suam.
Ezra 2 2 Qui venerunt cum Zorobabel, Josue, Nehemia, Saraia, Rahelaia, Mardochai, Belsan, Mesphar, Beguai, Rehum, Baana. Numerus virorum populi Israël :
Ezra 2 3 Filii Pharos duo millia centum septuaginta duo.
Ezra 2 4 Filii Sephatia, trecenti septuaginta duo.
Ezra 2 5 Filii Area, septingenti septuaginta quinque.
Ezra 2 6 Filii Phahath Moab, filiorum Josue : Joab, duo millia octingenti duodecim.
Ezra 2 7 Filii Ælam, mille ducenti quinquaginta quatuor.
Ezra 2 8 Filii Zethua, nongenti quadraginta quinque.
Ezra 2 9 Filii Zachai, septingenti sexaginta.
Ezra 2 10 Filii Bani, sexcenti quadraginta duo.
Ezra 2 11 Filii Bebai, sexcenti viginti tres.
Ezra 2 12 Filii Azgad, mille ducenti viginti duo.
Ezra 2 13 Filii Adonicam, sexcenti sexaginta sex.
Ezra 2 14 Filii Beguai, duo millia quinquaginta sex.
Ezra 2 15 Filii Adin, quadringenti quinquaginta quatuor.
Ezra 2 16 Filii Ather, qui erant ex Ezechia, nonaginta octo.
Ezra 2 17 Filii Besai, trecenti viginti tres.
Ezra 2 18 Filii Jora, centum duodecim.
Ezra 2 19 Filii Hasum, ducenti viginti tres.
Ezra 2 20 Filii Gebbar, nonaginta quinque.
Ezra 2 21 Filii Bethlehem, centum viginti tres.
Ezra 2 22 Viri Netupha, quinquaginta sex.
Ezra 2 23 Viri Anathoth, centum viginti octo.
Ezra 2 24 Filii Azmaveth, quadraginta duo.
Ezra 2 25 Filii Cariathiarim, Cephira et Beroth, septingenti quadraginta tres.
Ezra 2 26 Filii Rama et Gabaa, sexcenti viginti unus.
Ezra 2 27 Viri Machmas, centum viginti duo.
Ezra 2 28 Viri Bethel et Hai, ducenti viginti tres.
Ezra 2 29 Filii Nebo, quinquaginta duo.
Ezra 2 30 Filii Megbis, centum quinquaginta sex.
Ezra 2 31 Filii Ælam alterius, mille ducenti quinquaginta quatuor.
Ezra 2 32 Filii Harim, trecenti viginti.
Ezra 2 33 Filii Lod Hadid, et Ono, septingenti viginti quinque.
Ezra 2 34 Filii Jericho, trecenti quadraginta quinque.
Ezra 2 35 Filii Senaa, tria millia sexcenti triginta.
Ezra 2 36 Sacerdotes : filii Jadaia in domo Josue, nongenti septuaginta tres.
Ezra 2 37 Filii Emmer, mille quinquaginta duo.
Ezra 2 38 Filii Pheshur, mille ducenti quadraginta septem.
Ezra 2 39 Filii Harim, mille decem et septem.
Ezra 2 40 Levitæ : filii Josue et Cedmihel filiorum Odoviæ, septuaginta quatuor.
Ezra 2 41 Cantores : filii Asaph, centum viginti octo.
Ezra 2 42 Filii janitorum : filii Sellum, filii Ater, filii Telmon, filii Accub, filii Hatitha, filii Sobai : universi centum triginta novem.
Ezra 2 43 Nathinæi : filii Siha, filii Hasupha, filii Tabbaoth,
Ezra 2 44 filii Ceros, filii Siaa, filii Phadon,
Ezra 2 45 filii Lebana, filii Hagaba, filii Accub,
Ezra 2 46 filii Hagab, filii Semlai, filii Hanan,
Ezra 2 47 filii Gaddel, filii Gaher, filii Raaia,
Ezra 2 48 filii Rasin, filii Necoda, filii Gazam,
Ezra 2 49 filii Aza, filii Phasea, filii Besee,
Ezra 2 50 filii Asena, filii Munim, filii Nephusim,
Ezra 2 51 filii Bacbuc, filii Hacupha, filii Harhur,
Ezra 2 52 filii Besluth, filii Mahida, filii Harsa,
Ezra 2 53 filii Bercos, filii Sisara, filii Thema,
Ezra 2 54 filii Nasia, filii Hatipha,
Ezra 2 55 filii servorum Salomonis, filii Sotai, filii Sophereth, filii Pharuda,
Ezra 2 56 filii Jala, filii Dercon, filii Geddel,
Ezra 2 57 filii Saphatia, filii Hatil, filii Phochereth, qui erant de Asebaim, filii Ami :
Ezra 2 58 omnes Nathinæi, et filii servorum Salomonis, trecenti nonaginta duo.
Ezra 2 59 Et hi qui ascenderunt de Thelmala, Thelharsa, Cherub, et Adon, et Emer : et non potuerunt indicare domum patrum suorum et semen suum, utrum ex Israël essent.
Ezra 2 60 Filii Dalaia, filii Tobia, filii Necoda, sexcenti quinquaginta duo.
Ezra 2 61 Et de filiis sacerdotum : filii Hobia, filii Accos, filii Berzellai, qui accepit de filiabus Berzellai Galaaditis, uxorem, et vocatus est nomine eorum :
Ezra 2 62 hi quæsierunt scripturam genealogiæ suæ, et non invenerunt, et ejecti sunt de sacerdotio.
Ezra 2 63 Et dixit Athersatha eis ut non comederent de Sancto sanctorum, donec surgeret sacerdos doctus atque perfectus.
Ezra 2 64 Omnis multitudo quasi unus, quadraginta duo millia trecenti sexaginta :
Ezra 2 65 exceptis servis eorum, et ancillis, qui erant septem millia trecenti triginta septem : et in ipsis cantores atque cantatrices ducenti.
Ezra 2 66 Equi eorum septingenti triginta sex, muli eorum, ducenti quadraginta quinque,
Ezra 2 67 cameli eorum, quadringenti triginta quinque, asini eorum, sex millia septingenti viginti.
Ezra 2 68 Et de principibus patrum, cum ingrederentur templum Domini, quod est in Jerusalem, sponte obtulerunt in domum Dei ad exstruendam eam in loco suo.
Ezra 2 69 Secundum vires suas dederunt impensas operis, auri solidos sexaginta millia et mille, argenti mnas quinque millia, et vestes sacerdotales centum.
Ezra 2 70 Habitaverunt ergo sacerdotes, et Levitæ, et de populo, et cantores, et janitores, et Nathinæi, in urbibus suis, universusque Israël in civitatibus suis.
Ezra 3 1 Jamque venerat mensis septimus, et erant filii Israël in civitatibus suis : congregatus est ergo populus quasi vir unus in Jerusalem.
Ezra 3 2 Et surrexit Josue filius Josedec, et fratres ejus sacerdotes, et Zorobabel filius Salathiel, et fratres ejus, et ædificaverunt altare Dei Israël ut offerrent in eo holocautomata, sicut scriptum est in lege Moysi viri Dei.
Ezra 3 3 Collocaverunt autem altare Dei super bases suas, deterrentibus eos per circuitum populis terrarum, et obtulerunt super illud holocaustum Domino mane et vespere.
Ezra 3 4 Feceruntque solemnitatem tabernaculorum, sicut scriptum est, et holocaustum diebus singulis per ordinem secundum præceptum opus diei in die suo.
Ezra 3 5 Et post hæc holocaustum juge, tam in calendis quam in universis solemnitatibus Domini, quæ erant consecratæ, et in omnibus in quibus ultro offerebatur munus Domino.
Ezra 3 6 A primo die mensis septimi cœperunt offerre holocaustum Domino : porro templum Dei nondum fundatum erat.
Ezra 3 7 Dederunt autem pecunias latomis et cæmentariis : cibum quoque, et potum, et oleum Sidoniis Tyriisque, ut deferrent ligna cedrina de Libano ad mare Joppe, juxta quod præceperat Cyrus rex Persarum eis.
Ezra 3 8 Anno autem secundo adventus eorum ad templum Dei in Jerusalem, mense secundo, cœperunt Zorobabel filius Salathiel, et Josue filius Josedec, et reliqui de fratribus eorum sacerdotes, et Levitæ, et omnes qui venerant de captivitate in Jerusalem, et constituerunt Levitas a viginti annis et supra, ut urgerent opus Domini.
Ezra 3 9 Stetitque Josue et filii ejus et fratres ejus, Cedmihel et filii ejus, et filii Juda, quasi vir unus, ut instarent super eos qui faciebant opus in templo Dei : filii Henadad, et filii eorum, et fratres eorum Levitæ.
Ezra 3 10 Fundato igitur a cæmentariis templo Domini, steterunt sacerdotes in ornatu suo cum tubis : et Levitæ filii Asaph in cymbalis, ut laudarent Deum per manus David regis Israël.
Ezra 3 11 Et concinebant in hymnis, et confessione Domino : Quoniam bonus, quoniam in æternum misericordia ejus super Israël. Omnis quoque populus vociferabatur clamore magno in laudando Dominum, eo quod fundatum esset templum Domini.
Ezra 3 12 Plurimi etiam de sacerdotibus et Levitis, et principes patrum, et seniores, qui viderant templum prius cum fundatum esset, et hoc templum in oculis eorum, flebant voce magna : et multi vociferantes in lætitia, elevabant vocem.
Ezra 3 13 Nec poterat quisquam agnoscere vocem clamoris lætantium, et vocem fletus populi : commistim enim populus vociferabatur clamore magno, et vox audiebatur procul.
Ezra 4 1 Audierunt autem hostes Judæ et Benjamin, quia filii captivitatis ædificarent templum Domino Deo Israël :
Ezra 4 2 et accedentes ad Zorobabel, et ad principes patrum, dixerunt eis : Ædificemus vobiscum, quia ita ut vos, quærimus Deum vestrum : ecce nos immolavimus victimas a diebus Asor Haddan regis Assur, qui adduxit nos huc.
Ezra 4 3 Et dixit eis Zorobabel, et Josue, et reliqui principes patrum Israël : Non est vobis et nobis ut ædificemus domum Deo nostro, sed nos ipsi soli ædificabimus Domino Deo nostro, sicut præcepit nobis Cyrus rex Persarum.
Ezra 4 4 Factum est igitur ut populus terræ impediret manus populi Judæ, et turbaret eos in ædificando.
Ezra 4 5 Conduxerunt autem adversus eos consiliatores, ut destruerent consilium eorum omnibus diebus Cyri regis Persarum, et usque ad regnum Darii regis Persarum.
Ezra 4 6 In regno autem Assueri, in principio regni ejus, scripserunt accusationem adversus habitatores Judæ et Jerusalem.
Ezra 4 7 Et in diebus Artaxerxis scripsit Beselam, Mithridates, et Thabeel, et reliqui, qui erant in consilio eorum, ad Artaxerxem regem Persarum : epistola autem accusationis scripta erat syriace, et legebatur sermone syro.
Ezra 4 8 Reum Beelteem, et Samsai scriba, scripserunt epistolam unam de Jerusalem Artaxerxi regi, hujuscemodi :
Ezra 4 9 Reum Beelteem, et Samsai scriba, et reliqui consiliatores eorum, Dinæi, et Apharsathachæi, Terphalæi, Apharsæi, Erchuæi, Babylonii, Susanechæi, Dievi, et Ælamitæ,
Ezra 4 10 et ceteri de gentibus, quas transtulit Asenaphar magnus et gloriosus : et habitare eas fecit in civitatibus Samariæ, et in reliquis regionibus trans flumen in pace.
Ezra 4 11 (Hoc est exemplar epistolæ, quam miserunt ad eum.) Artaxerxi regi, servi tui, viri qui sunt trans fluvium, salutem dicunt.
Ezra 4 12 Notum sit regi quia Judæi, qui ascenderunt a te ad nos, venerunt in Jerusalem civitatem rebellem et pessimam, quam ædificant exstruentes muros ejus, et parietes componentes.
Ezra 4 13 Nunc igitur notum sit regi, quia si civitas illa ædificata fuerit, et muri ejus instaurati, tributum, et vectigal, et annuos reditus non dabunt, et usque ad reges hæc noxa perveniet.
Ezra 4 14 Nos autem memores salis, quod in palatio comedimus, et quia læsiones regis videre nefas ducimus, idcirco misimus et nuntiavimus regi,
Ezra 4 15 ut recenseas in libris historiarum patrum tuorum, et invenies scriptum in commentariis : et scies quoniam urbs illa, urbs rebellis est, et nocens regibus et provinciis, et bella concitantur in ea ex diebus antiquis : quam ob rem et civitas ipsa destructa est.
Ezra 4 16 Nuntiamus nos regi, quoniam si civitas illa ædificata fuerit, et muri ipsius instaurati, possessionem trans fluvium non habebis.
Ezra 4 17 Verbum misit rex ad Reum Beelteem, et Samsai scribam, et ad reliquos, qui erant in consilio eorum habitatores Samariæ, et ceteris trans fluvium, salutem dicens et pacem.
Ezra 4 18 Accusatio, quam misistis ad nos, manifeste lecta est coram me,
Ezra 4 19 et a me præceptum est : et recensuerunt, inveneruntque quoniam civitas illa a diebus antiquis adversum reges rebellat, et seditiones, et prælia concitantur in ea :
Ezra 4 20 nam et reges fortissimi fuerunt in Jerusalem, qui et dominati sunt omni regioni, quæ trans fluvium est : tributum quoque et vectigal, et reditus accipiebant.
Ezra 4 21 Nunc ergo audite sententiam : prohibeatis viros illos ut urbs illa non ædificetur, donec si forte a me jussum fuerit
Ezra 4 22 Videte ne negligenter hoc impleatis, et paulatim crescat malum contra reges.
Ezra 4 23 Itaque exemplum edicti Artaxerxis regis lectum est coram Reum Beelteem, et Samsai scriba, et consiliariis eorum : et abierunt festini in Jerusalem ad Judæos, et prohibuerunt eos in brachio et robore.
Ezra 4 24 Tunc intermissum est opus domus Domini in Jerusalem, et non fiebat usque ad annum secundum regni Darii regis Persarum.
Ezra 5 1 Prophetaverunt autem Aggæus propheta, et Zacharias filius Addo, prophetantes ad Judæos, qui erant in Judæa et Jerusalem, in nomine Dei Israël.
Ezra 5 2 Tunc surrexerunt Zorobabel filius Salathiel, et Josue filius Josedec, et cœperunt ædificare templum Dei in Jerusalem, et cum eis prophetæ Dei adjuvantes eos.
Ezra 5 3 In ipso autem tempore venit ad eos Thathanai, qui erat dux trans flumen, et Stharbuzanai, et consiliarii eorum : sicque dixerunt eis : Quis dedit vobis consilium ut domum hanc ædificaretis, et muros ejus instauraretis ?
Ezra 5 4 Ad quod respondimus eis, quæ essent nomina hominum auctorum ædificationis illius.
Ezra 5 5 Oculus autem Dei eorum factus est super senes Judæorum, et non potuerunt inhibere eos. Placuique ut res ad Darium referretur, et tunc satisfacerent adversus accusationem illam.
Ezra 5 6 Exemplar epistolæ, quam misit Thathanai dux regionis trans flumen, et Stharbuzanai, et consiliatores ejus Arphasachæi, qui erant trans flumen, ad Darium regem.
Ezra 5 7 Sermo, quem miserant ei, sic scriptus erat : Dario regi pax omnis.
Ezra 5 8 Notum sit regi, isse nos ad Judæam provinciam, ad domum Dei magni, quæ ædificatur lapide impolito, et ligna ponuntur in parietibus : opusque illud diligenter exstruitur, et crescit in manibus eorum.
Ezra 5 9 Interrogavimus ergo senes illos, et ita diximus eis : Quis dedit vobis potestatem ut domum hanc ædificaretis, et muros hos instauraretis ?
Ezra 5 10 Sed et nomina eorum quæsivimus ab eis, ut nuntiaremus tibi : scripsimusque nomina eorum virorum, qui sunt principes in eis.
Ezra 5 11 Hujuscemodi autem sermonem responderunt nobis dicentes : Nos sumus servi Dei cæli et terræ, et ædificamus templum, quod erat exstructum ante hos annos multos, quodque rex Israël magnus ædificaverat, et exstruxerat.
Ezra 5 12 Postquam autem ad iracundiam provocaverunt patres nostri Deum cæli, tradidit eos in manus Nabuchodonosor regis Babylonis Chaldæi, domum quoque hanc destruxit, et populum ejus transtulit in Babylonem.
Ezra 5 13 Anno autem primo Cyri regis Babylonis, Cyrus rex proposuit edictum ut domus Dei hæc ædificaretur.
Ezra 5 14 Nam et vasa templi Dei aurea et argentea, quæ Nabuchodonosor tulerat de templo, quod erat in Jerusalem, et asportaverat ea in templum Babylonis, protulit Cyrus rex de templo Babylonis, et data sunt Sassabasar vocabulo, quem et principem constituit,
Ezra 5 15 dixitque ei : Hæc vasa tolle, et vade, et pone ea in templo, quod est in Jerusalem, et domus Dei ædificetur in loco suo.
Ezra 5 16 Tunc itaque Sassabasar ille venit et posuit fundamenta templi Dei in Jerusalem, et ex eo tempore usque nunc ædificatur, et necdum completum est.
Ezra 5 17 Nunc ergo, si videtur regi bonum recenseat in bibliotheca regis, quæ est in Babylone, utrumnam a Cyro rege jussum fuerit ut ædificaretur domus Dei in Jerusalem, et voluntatem regis super hac re mittat ad nos.
Ezra 6 1 Tunc Darius rex præcepit : et recensuerunt in bibliotheca librorum, qui erant repositi in Babylone,
Ezra 6 2 et inventum est in Ecbatanis, quod est castrum in Medena provincia volumen unum, talisque scriptus erat in eo commentarius :
Ezra 6 3 Anno primo Cyri regis, Cyrus rex decrevit ut domus Dei ædificaretur, quæ est in Jerusalem, in loco ubi immolent hostias, et ut ponant fundamenta supportantia altitudinem cubitorum sexaginta, et latitudinem cubitorum sexaginta,
Ezra 6 4 ordines de lapidibus impolitis tres, et sic ordines de lignis novis : sumptus autem de domo regis dabuntur.
Ezra 6 5 Sed et vasa templi Dei aurea et argentea, quæ Nabuchodonosor tulerat de templo Jerusalem, et attulerat ea in Babylonem, reddantur, et referantur in templum in Jerusalem in locum suum, quæ et posita sunt in templo Dei.
Ezra 6 6 Nunc ergo Thathanai dux regionis, quæ est trans flumen, Stharbuzanai, et consiliarii vestri Apharsachæi, qui estis trans flumen, procul recedite ab illis,
Ezra 6 7 et dimittite fieri templum Dei illud a duce Judæorum, et a senioribus eorum, ut domum Dei illam ædificent in loco suo.
Ezra 6 8 Sed et a me præceptum est quid oporteat fieri a presbyteris Judæorum illis ut ædificetur domus Dei, scilicet ut de arca regis, id est, de tributis, quæ dantur de regione trans flumen, studiose sumptus dentur viris illis, ne impediatur opus.
Ezra 6 9 Quod si necesse fuerit, et vitulos, et agnos, et hædos in holocaustum Deo cæli, frumentum, sal, vinum, et oleum, secundum ritum sacerdotum, qui sunt in Jerusalem, detur eis per singulos dies, ne sit in aliquo querimonia.
Ezra 6 10 Et offerant oblationes Deo cæli, orentque pro vita regis, et filiorum ejus.
Ezra 6 11 A me ergo positum est decretum : ut omnis homo qui hanc mutaverit jussionem, tollatur lignum de domum ipsius, et erigatur, et configatur in eo, domus autem ejus publicetur.
Ezra 6 12 Deus autem, qui habitare fecit nomen suum ibi, dissipet omnia regna, et populum qui extenderit manum suam ut repugnet, et dissipet domum Dei illam, quæ est in Jerusalem. Ego Darius statui decretum, quod studiose impleri volo.
Ezra 6 13 Igitur Thathanai dux regionis trans flumen, et Stharbuzanai, et consiliarii ejus, secundum quod præceperat Darius rex, sic diligenter executi sunt.
Ezra 6 14 Seniores autem Judæorum ædificabant, et prosperabantur juxta prophetiam Aggæi prophetæ, et Zachariæ filii Addo : et ædificaverunt et construxerunt, jubente Deo Israël, et jubente Cyro, et Dario, et Artaxerxe regibus Persarum :
Ezra 6 15 et compleverunt domum Dei istam, usque ad diem terium mensis Adar, qui est annus sextus regni Darii regis.
Ezra 6 16 Fecerunt autem filii Israël sacerdotes et Levitæ, et reliqui filiorum transmigrationis, dedicationem domus Dei in gaudio.
Ezra 6 17 Et obtulerunt in dedicationem domus Dei, vitulos centum, arietes ducentos, agnos quadringentos, hircos caprarum pro peccato totius Israël duodecim, juxta numerum tribuum Israël.
Ezra 6 18 Et statuerunt sacerdotes in ordinibus suis, et Levitas in vicibus suis, super opera Dei in Jerusalem, sicut scriptum est in libro Moysi.
Ezra 6 19 Fecerunt autem filii Israël transmigrationis Pascha, quartadecima die mensis primi.
Ezra 6 20 Purificati enim fuerant sacerdotes et Levitæ quasi unus : omnes mundi ad immolandum Pascha universis filiis transmigrationis, et fratribus suis sacerdotibus, et sibi.
Ezra 6 21 Et comederunt filii Israël, qui reversi fuerant de transmigratione, et omnes qui se separaverant a coinquinatione gentium terræ ad eos, ut quærerent Dominum Deum Israël.
Ezra 6 22 Et fecerunt solemnitatem azymorum septem diebus in lætitia, quoniam lætificaverat eos Dominus, et converterat cor regis Assur ad eos, ut adjuvaret manus eorum in opere domus Domini Dei Israël.
Ezra 7 1 Post hæc autem verba in regno Artaxerxis regis Persarum, Esdras filius Saraiæ, filii Azariæ, filii Helciæ,
Ezra 7 2 filii Sellum, filii Sadoc, filii Achitob,
Ezra 7 3 filii Amariæ, filii Azariæ, filii Maraioth,
Ezra 7 4 filii Zarahiæ, filii Ozi, filii Bocci,
Ezra 7 5 filii Abisue, filii Phinees, filii Eleazar, filii Aaron sacerdotis ab initio.
Ezra 7 6 Ipse Esdras ascendit de Babylone, et ipse scriba velox in lege Moysi, quam Dominus Deus dedit Israël : et dedit ei rex secundum manum Domini Dei ejus super eum, omnem petitionem ejus.
Ezra 7 7 Et ascenderunt de filiis Israël, et de filiis sacerdotum, et de filiis Levitarum, et de cantoribus, et de janitoribus, et de Nathinæis, in Jerusalem, anno septimo Artaxerxis regis.
Ezra 7 8 Et venerunt in Jerusalem mense quinto, ipse est annus septimus regis.
Ezra 7 9 Quia in primo die mensis primi cœpit ascendere de Babylone, et in primo die mensis quinti venit in Jerusalem, juxta manum Dei sui bonam super se.
Ezra 7 10 Esdras enim paravit cor suum, ut investigaret legem Domini, et faceret et doceret in Israël præceptum et judicium.
Ezra 7 11 Hoc est autem exemplar epistolæ edicti, quod dedit rex Artaxerxes Esdræ sacerdoti, scribæ erudito in sermonibus et præceptis Domini, et cæremoniis ejus in Israël.
Ezra 7 12 Artaxerxes rex regum Esdræ sacerdoti scribæ legis Dei cæli doctissimo, salutem.
Ezra 7 13 A me decretum est, ut cuicumque placuerit in regno meo de populo Israël, et de sacerdotibus ejus, et de Levitis, ire in Jerusalem, tecum vadat.
Ezra 7 14 A facie enim regis, et septem consiliatorum ejus, missus es, ut visites Judæam et Jerusalem in lege Dei tui, quæ est in manu tua :
Ezra 7 15 et ut feras argentum et aurum quod rex, et consiliatores ejus, sponte obtulerunt Deo Israël, cujus in Jerusalem tabernaculum est.
Ezra 7 16 Et omne argentum et aurum quodcumque inveneris in universa provincia Babylonis, et populus offerre voluerit, et de sacerdotibus quæ sponte obtulerint domui Dei sui, quæ est in Jerusalem,
Ezra 7 17 libere accipe, et studiose eme de hac pecunia vitulos, arietes, agnos, et sacrificia, et libamina eorum, et offer ea super altare templi Dei vestri, quod est in Jerusalem.
Ezra 7 18 Sed et si quid tibi et fratribus tuis placuerit de reliquo argento et auro ut faciatis, juxta voluntatem Dei vestri facite.
Ezra 7 19 Vasa quoque, quæ dantur tibi in ministerium domus Dei tui, trade in conspectu Dei in Jerusalem.
Ezra 7 20 Sed et cetera, quibus opus fuerit in domum Dei tui, quantumcumque necesse est ut expendas, dabitur de thesauro, et de fisco regis,
Ezra 7 21 et a me. Ego Artaxerxes rex, statui atque decrevi omnibus custodibus arcæ publicæ, qui sunt trans flumen, ut quodcumque petierit a vobis Esdras sacerdos, scriba legis Dei cæli, absque mora detis,
Ezra 7 22 usque ad argenti talenta centum, et usque ad frumenti coros centum, et usque ad vini batos centum, et usque ad batos olei centum, sal vero absque mensura.
Ezra 7 23 Omne quod ad ritum Dei cæli pertinet, tribuatur diligenter in domo Dei cæli : ne forte irascatur contra regnum regis, et filiorum ejus.
Ezra 7 24 Vobis quoque notum facimus de universis sacerdotibus, et Levitis, et cantoribus, et janitoribus, Nathinæis, et ministris domus Dei hujus, ut vectigal, et tributum, et annonas non habeatis potestatem imponendi super eos.
Ezra 7 25 Tu autem Esdra, secundum sapientiam Dei tui, quæ est in manu tua, constitue judices et præsides ut judicent omni populo, qui est trans flumen, his videlicet qui noverunt legem Dei tui, sed et imperitos docete libere.
Ezra 7 26 Et omnis qui non fecerit legem Dei tui, et legem regis, diligenter, judicium erit de eo sive in mortem, sive in exilium, sive in condemnationem substantiæ ejus, vel certe in carcerem.
Ezra 7 27 Benedictus Dominus Deus patrum nostrorum, qui dedit hoc in corde regis ut glorificaret domum Domini quæ est in Jerusalem,
Ezra 7 28 et in me inclinavit misericordiam suam coram rege et consiliatoribus ejus, et universis principibus regis potentibus : et ego confortatus manu Domini Dei mei, quæ erat in me, congregavi de Israël principes qui ascenderent mecum.
Ezra 8 1 Hi sunt ergo principes familiarum, et genealogia eorum, qui ascenderunt mecum in regno Artaxerxis regis de Babylone.
Ezra 8 2 De filiis Phinees, Gersom. De filiis Ithamar, Daniel. De filiis David, Hattus.
Ezra 8 3 De filiis Secheniæ, filiis Pharos, Zacharias : et cum eo numerati sunt viri centum quinquaginta.
Ezra 8 4 De filiis Phahath Moab, Elioënai filius Zarehe, et cum eo ducenti viri.
Ezra 8 5 De filiis Secheniæ, filius Ezechiel, et cum eo trecenti viri.
Ezra 8 6 De filiis Adan, Abed filius Jonathan, et cum eo quinquaginta viri.
Ezra 8 7 De filiis Alam, Isaias filius Athaliæ, et cum eo septuaginta viri.
Ezra 8 8 De filiis Saphatiæ, Zebedia filius Michaël, et cum eo octoginta viri.
Ezra 8 9 De filiis Joab, Obedia filius Jahiel, et cum eo ducenti decem et octo viri.
Ezra 8 10 De filiis Selomith, filius Josphiæ, et cum eo centum sexaginta viri.
Ezra 8 11 De filiis Bebai, Zacharias filius Bebai, et cum eo viginti octo viri.
Ezra 8 12 De filiis Azgad, Johanan filius Eccetan, et cum eo centum et decem viri.
Ezra 8 13 De filiis Adonicam, qui erant novissimi : et hæc nomina eorum : Elipheleth, et Jehiel, et Samaias, et cum eis sexaginta viri.
Ezra 8 14 De filii Begui, Uthai et Zachur, et cum eis septuaginta viri.
Ezra 8 15 Congregavi autem eos ad fluvium, qui decurrit ad Ahava, et mansimus ibi tribus diebus : quæsivique in populo et in sacerdotibus de filiis Levi, et non inveni ibi.
Ezra 8 16 Itaque misi Eliezer, et Ariel, et Semeiam, et Elnathan, et Jarib, et alterum Elnathan, et Nathan, et Zachariam, et Mosollam principes : et Joiarib, et Elnathan sapientes.
Ezra 8 17 Et misi eos ad Eddo, qui est primus in Chasphiæ loco, et posui in ore eorum verba, quæ loquerentur ad Eddo, et fratres ejus Nathinæos in loco Chasphiæ, ut adducerent nobis ministros domus Dei nostri.
Ezra 8 18 Et adduxerunt nobis per manum Dei nostri bonam super nos, virum doctissimum de filiis Moholi filii Levi, filii Israël, et Sarabiam et filios ejus et fratres ejus decem et octo,
Ezra 8 19 et Hasabiam, et cum eo Isaiam de filiis Merari, fratresque ejus, et filios ejus viginti :
Ezra 8 20 et de Nathinæis, quos dederat David et principes ad ministeria Levitarum, Nathinæos ducentos viginti : omnes hi suis nominibus vocabantur.
Ezra 8 21 Et prædicavi ibi jejunium juxta fluvium Ahava ut affligeremur coram Domino Deo nostro, et peteremus ab eo viam rectam nobis et filiis nostris, universæque substantiæ nostræ.
Ezra 8 22 Erubui enim petere a rege auxilium et equites, qui defenderent nos ab inimico in via : quia dixeramus regi : Manus Dei nostri est super omnes, qui quærunt eum in bonitates : et imperium ejus et fortitudo ejus, et furor super omnes, qui derelinquunt eum.
Ezra 8 23 Jejunavimus autem, et rogavimus Deum nostrum per hoc : et evenit nobis prospere.
Ezra 8 24 Et separavi de principibus sacerdotum duodecim, Sarabiam, et Hasabiam, et cum eis de fratribus eorum decem :
Ezra 8 25 appendique eis argentum et aurum, et vasa consecrata domus Dei nostri, quæ obtulerat rex et consiliatores ejus, et principes ejus, universusque Israël eorum, qui inventi fuerant :
Ezra 8 26 et appendi in manibus eorum argenti talenta sexcenta quinquaginta, et vasa argentea centum, auri centum talenta :
Ezra 8 27 et crateres aureos viginti, qui habebant solidos millenos, et vasa æris fulgentis optimi duo, pulchra, ut aurum.
Ezra 8 28 Et dixi eis : Vos sancti Domini, et vasa sancta, et argentum et aurum, quod sponte oblatum est Domino Deo patrum nostrorum :
Ezra 8 29 vigilate et custodite, donec appendatis coram principibus sacerdotum, et Levitarum, et ducibus familiarum Israël in Jerusalem, in thesaurum domus Domini.
Ezra 8 30 Susceperunt autem sacerdotes et Levitæ pondus argenti, et auri, et vasorum, ut deferrent Jerusalem in domum Dei nostri.
Ezra 8 31 Promovimus ergo a flumine Ahava duodecimo die mensis primi ut pergeremus Jerusalem : et manus Dei nostri fuit super nos, et liberavit nos de manu inimici et insidiatoris in via.
Ezra 8 32 Et venimus Jerusalem, et mansimus ibi tribus diebus.
Ezra 8 33 Die autem quarta appensum est argentum, et aurum, et vasa in domo Dei nostri per manum Meremoth filii Uriæ sacerdotis, et cum eo Eleazar filius Phinees, cumque eis Jozabed filius Josue, et Noadaia filius Bennoi Levitæ,
Ezra 8 34 juxta numerum et pondus omnium : descriptumque est omne pondus in tempore illo.
Ezra 8 35 Sed et qui venerant de captivitate filii transmigrationis, obtulerunt holocautomata Deo Israël, vitulos duodecim pro omni populo Israël, arietes nonaginta sex, agnos septuaginta septem, hircos pro peccato duodecim : omnia in holocaustum Domino.
Ezra 8 36 Dederunt autem edicta regis satrapis, qui erant de conspectu regis et ducibus trans flumen, et elevaverunt populum et domum Dei.
Ezra 9 1 Postquam autem hæc completa sunt, accesserunt ad me principes, dicentes : Non est separatus populus Israël, sacerdotes et Levitæ, a populis terrarum, et abominationibus eorum : Chananæi videlicet, et Hethæi, et Pherezæi, et Jebusæi, et Ammonitarum, et Moabitarum, et Ægyptiorum, et Amorrhæorum :
Ezra 9 2 tulerunt enim de filiabus eorum sibi et filiis suis, et commiscuerunt semen sanctum cum populis terrarum : manus etiam principum et magistratuum fuit in transgressione hac prima.
Ezra 9 3 Cumque audissem sermonem istum, scidi pallium meum et tunicam, et evelli capillos capitis mei et barbæ, et sedi mœrens.
Ezra 9 4 Convenerunt autem ad me omnes, qui timebant verbum Dei Israël, pro transgressione eorum qui de captivitate venerant, et ego sedebam tristis usque ad sacrificium vespertinum :
Ezra 9 5 et in sacrificio vespertino, surrexi de afflictione mea, et scisso pallio et tunica, curvavi genua mea, et expandi manus meas ad Dominum Deum meum.
Ezra 9 6 Et dixi : Deus meus, confundor et erubesco levare faciem meam ad te : quoniam iniquitates nostræ multiplicatæ sunt super caput nostrum, et delicta nostra creverunt usque ad cælum,
Ezra 9 7 a diebus patrum nostrorum : sed et nos ipsi peccavimus graviter usque ad diem hanc, et in iniquitatibus nostris traditi sumus ipsi, et reges nostri, et sacerdotes nostri in manum regum terrarum, et in gladium, et in captivitatem, et in rapinam, et in confusionem vultus, sicut et die hac.
Ezra 9 8 Et nunc quasi parum et ad momentum facta est deprecatio nostra apud Dominum Deum nostrum, ut dimitterentur nobis reliquiæ, et daretur nobis paxillus in loco sancto ejus, et illuminaret oculos nostros Deus noster, et daret nobis vitam modicam in servitute nostra,
Ezra 9 9 quia servi sumus, et in servitute nostra non dereliquit nos Deus noster, sed inclinavit super nos misericordiam coram rege Persarum, ut daret nobis vitam, et sublimaret domum Dei nostri, et exstrueret solitudines ejus, et daret nobis sepem in Juda et Jerusalem.
Ezra 9 10 Et nunc quid dicemus, Deus noster, post hæc ? Quia dereliquimus mandata tua,
Ezra 9 11 quæ præcepisti in manu servorum tuorum prophetarum, dicens : Terra, ad quam vos ingredimini ut possideatis eam, terra immunda est juxta immunditiam populorum, ceterarumque terrarum, abominationibus eorum qui repleverunt eam ab ore usque ad os in coinquinatione sua.
Ezra 9 12 Nunc ergo filias vestras ne detis filiis eorum, et filias eorum ne accipiatis filiis vestris, et non quæratis pacem eorum, et prosperitatem eorum usque in æternum : ut confortemini, et comedatis quæ bona sunt terræ, et hæredes habeatis filios vestros usque in sæculum.
Ezra 9 13 Et post omnia quæ venerunt super nos in operibus nostris pessimis, et in delicto nostro magno, quia tu, Deus noster, liberasti nos de iniquitate nostra, et dedisti nobis salutem sicut est hodie,
Ezra 9 14 ut non converteremur, et irrita faceremus mandata tua, neque matrimonia jungeremus cum populis abominationum istarum. Numquid iratus es nobis usque ad consummationem ne dimitteres nobis reliquias ad salutem ?
Ezra 9 15 Domine Deus Israël, justus es tu : quoniam derelicti sumus, qui salvaremur sicut die hac. Ecce coram te sumus in delicto nostro : non enim stari potest coram te super hoc.
Ezra 10 1 Sic ergo orante Esdra, et implorante eo et flente, et jacente ante templum Dei, collectus est ad eum de Israël cœtus grandis nimis virorum et mulierum et puerorum, et flevit populus fletu multo.
Ezra 10 2 Et respondit Sechenias filius Jehiel de filiis Ælam, et dixit Esdræ : Nos prævaricati sumus in Deum nostrum, et duximus uxores alienigenas de populis terræ : et nunc, si est pœnitentia in Israël super hoc,
Ezra 10 3 percutiamus fœdus cum Domino Deo nostro, ut projiciamus universas uxores, et eos qui de his nati sunt, juxta voluntatem Domini, et eorum qui timent præceptum Domini Dei nostri : secundum legem fiat.
Ezra 10 4 Surge, tuum est decernere, nosque erimus tecum : confortare, et fac.
Ezra 10 5 Surrexit ergo Esdras, et adjuravit principes sacerdotum et Levitarum, et omnem Israël, ut facerent secundum verbum hoc : et juraverunt.
Ezra 10 6 Et surrexit Esdras ante domum Dei, et abiit ad cubiculum Johanan filii Eliasib, et ingressus est illuc : panem non comedit, et aquam non bibit : lugebat enim transgressionem eorum, qui venerant de captivitate.
Ezra 10 7 Et missa est vos in Juda et in Jerusalem omnibus filiis transmigrationis, ut congregarentur in Jerusalem :
Ezra 10 8 et omnis qui non venerit in tribus diebus juxta consilium principum et seniorum, auferetur universa substantia ejus, et ipse abjicietur de cœtu transmigrationis.
Ezra 10 9 Convenerunt igitur omnes viri Juda et Benjamin in Jerusalem tribus diebus : ipse est mensis nonus, vigesimo die mensis : et sedit omnis populus in platea domus Dei, trementes pro peccato, et pluviis.
Ezra 10 10 Et surrexit Esdras sacerdos, et dixit ad eos : Vos transgressi estis, et duxistis uxores alienigenas, ut adderetis super delictum Israël.
Ezra 10 11 Et nunc date confessionem Domino Deo patrum vestrorum, et facite placitum ejus, et separamini a populis terræ, et ab uxoribus alienigenis.
Ezra 10 12 Et respondit universa multitudo, dixitque voce magna : Juxta verbum tuum ad nos, sic fiat.
Ezra 10 13 Verumtamen quia populus multus est, et tempus pluviæ, et non sustinemus stare foris, et opus non est diei unius vel duorum (vehementer quippe peccavimus in sermone isto),
Ezra 10 14 constituantur principes in universa multitudine : et omnes in civitatibus nostris qui duxerunt uxores alienigenas veniant in temporibus statutis, et cum his seniores per civitatem et civitatem, et judices ejus, donec avertatur ira Dei nostri a nobis super peccato hoc.
Ezra 10 15 Igitur Jonathan filius Azahel, et Jaasia filius Thecue, steterunt super hoc, et Messollam et Sebethai Levites adjuverunt eos :
Ezra 10 16 feceruntque sic filii transmigrationis. Et abierunt Esdras sacerdos, et viri principes familiarum, in domos patrum suorum, et omnes per nomina sua, et sederunt in die primo mensis decimi ut quærerent rem.
Ezra 10 17 Et consummati sunt omnes viri, qui duxerant uxores alienigenas, usque ad diem primam mensis primi.
Ezra 10 18 Et inventi sunt de filiis sacerdotum qui duxerant uxores alienigenas. De filiis Josue filii Josedec, et fratres ejus, Maasia, et Eliezer, et Jarib, et Godolia.
Ezra 10 19 Et dederunt manus suas ut ejicerent uxores suas, et pro delicto suo arietem de ovibus offerrent.
Ezra 10 20 Et de filiis Emmer, Hanani, et Zebedia.
Ezra 10 21 Et de filiis Harim, Maasia, et Elia, et Semeia, et Jehiel, et Ozias.
Ezra 10 22 Et de filiis Pheshur, Elioënai, Maasia, Ismaël, Nathanaël, Jozabed, et Elasa.
Ezra 10 23 Et de filiis Levitarum, Jozabed, et Semei, et Celaia, ipse est Calita, Phataia, Juda, et Eliezer.
Ezra 10 24 Et de cantoribus, Eliasib. Et de janitoribus, Sellum, et Telem, et Uri.
Ezra 10 25 Et ex Israël, de filiis Pharos, Remeia, et Jesia, et Melchia, et Miamin, et Eliezer, et Melchia, et Banea.
Ezra 10 26 Et de filiis Ælam, Mathania, Zacharias, et Jehiel, et Abdi, et Jerimoth, et Elia.
Ezra 10 27 Et de filiis Zethua, Elioënai, Eliasib, Mathania, et Jerimuth, et Zabad, et Aziza.
Ezra 10 28 Et de filiis Bebai, Johanan, Hanania, Zabbai, Athalai.
Ezra 10 29 Et de filiis Bani, Mosollam, et Melluch, et Adaia, Jasub, et Saal, et Ramoth.
Ezra 10 30 Et de filiis Phahath Moab, Edna, et Chalal, Banaias, et Maasias, Mathanias, Beseleel, Bennui, et Manasse.
Ezra 10 31 Et de filiis Herem, Eliezer, Josue, Melchias, Semeias, Simeon,
Ezra 10 32 Benjamin, Maloch, Samarias.
Ezra 10 33 Et de filiis Hasom, Mathanai, Mathatha, Zabad, Eliphelet, Jermai, Manasse, Semei.
Ezra 10 34 De filiis Bani, Maadi, Amram, et Vel,
Ezra 10 35 Baneas, et Badaias, Cheliau,
Ezra 10 36 Vania, Marimuth, et Eliasib,
Ezra 10 37 Mathanias, Mathanai, et Jasi,
Ezra 10 38 et Bani, et Bennui, Semei,
Ezra 10 39 et Salmias, et Nathan, et Adaias,
Ezra 10 40 et Mechnedebai, Sisai, Sarai,
Ezra 10 41 Ezrel, et Selemiau, Semeria,
Ezra 10 42 Sellum, Amaria, Joseph.
Ezra 10 43 De filiis Nebo, Jehiel, Mathathias, Zabad, Zabina, Jeddu, et Joël, et Banaia.
Ezra 10 44 Omnes hi acceperant uxores alienigenas, et fuerunt ex eis mulieres, quæ pepererant filios.
Nehemiah 1 1 Verba Nehemiæ filii Helchiæ. Et factum est in mense Casleu, anno vigesimo, et ego eram in Susis castro.
Nehemiah 1 2 Et venit Hanani unus de fratribus meis, ipse et viri ex Juda : et interrogavi eos de Judæis, qui remanserant, et supererant de captivitate, et Jerusalem.
Nehemiah 1 3 Et dixerunt mihi : Qui remanserunt, et relicti sunt de captivitate ibi in provincia, in afflictione magna sunt, et in opprobrio : et murus Jerusalem dissipatus est, et portæ ejus combustæ sunt igni.
Nehemiah 1 4 Cumque audissem verba hujuscemodi, sedi, et flevi, et luxi diebus multis : jejunabam, et orabam ante faciem Dei cæli :
Nehemiah 1 5 et dixi : Quæso, Domine Deus cæli fortis, magne atque terribilis, qui custodis pactum et misericordiam cum his qui te diligunt, et custodiunt mandata tua :
Nehemiah 1 6 fiant aures tuæ auscultantes, et oculi tui aperti, ut audias orationem servi tui, quam ego oro coram te hodie nocte et die pro filiis Israël servis tuis : et confiteor pro peccatis filiorum Israël, quibus peccaverunt tibi : ego et domus patris mei peccavimus,
Nehemiah 1 7 vanitate seducti sumus, et non custodivimus mandatum tuum, et cæremonias, et judicia quæ præcepisti Moysi famulo tuo.
Nehemiah 1 8 Memento verbi, quod mandasti Moysi servo tuo, dicens : Cum transgressi fueritis, ego dispergam vos in populos :
Nehemiah 1 9 et si revertamini ad me, et custodiatis præcepta mea, et faciatis ea : etiamsi abducti fueritis ad extrema cæli, inde congregabo vos, et reducam in locum, quem elegi ut habitaret nomen meum ibi.
Nehemiah 1 10 Et ipsi servi tui, et populus tuus : quos redemisti in fortitudine tua magna, et in manu tua valida.
Nehemiah 1 11 Obsecro, Domine, sit auris tua attendens ad orationem servi tui, et ad orationem servorum tuorum, qui volunt timere nomen tuum : et dirige servum tuum hodie, et da ei misericordiam ante virum hunc : ego enim eram pincerna regis.
Nehemiah 2 1 Factum est autem in mense Nisan, anno vigesimo Artaxerxis regis : et vinum erat ante eum, et levavi vinum, et dedi regi : et eram quasi languidus ante faciem ejus.
Nehemiah 2 2 Dixitque mihi rex : Quare vultus tuus tristis est, cum te ægrotum non videam ? non est hoc frustra, sed malum nescio quod in corde tuo est. Et timui valde, ac nimis :
Nehemiah 2 3 et dixi regi : Rex in æternum vive : quare non mœreat vultus meus, quia civitas domus sepulchrorum patris mei deserta est, et portæ ejus combustæ sunt igni ?
Nehemiah 2 4 Et ait mihi rex : Pro qua re postulas ? Et oravi Deum cæli,
Nehemiah 2 5 et dixi ad regem : Si videtur regi bonum, et si placet servus tuus ante faciem tuam, ut mittas me in Judæam ad civitatem sepulchri patris mei, et ædificabo eam.
Nehemiah 2 6 Dixitque mihi rex, et regina quæ sedebat juxta eum : Usque ad quod tempus erit iter tuum, et quando reverteris ? Et placuit ante vultum regis, et misit me : et constitui ei tempus.
Nehemiah 2 7 Et dixi regi : Si regi videtur bonum, epistolas det mihi ad duces regionis trans flumen, ut traducant me, donec veniam in Judæam :
Nehemiah 2 8 et epistolam ad Asaph custodem saltus regis, ut det mihi ligna, ut tegere possim portas turris domus, et muros civitatis, et domum, quam ingressus fuero. Et dedit mihi rex juxta manum Dei mei bonam mecum.
Nehemiah 2 9 Et veni ad duces regionis trans flumen, dedique eis epistolas regis. Miserat autem rex mecum principes militum, et equites.
Nehemiah 2 10 Et audierunt Sanaballat Horonites, et Tobias servus Ammanites : et contristati sunt afflictione magna, quod venisset homo, qui quæreret prosperitatem filiorum Israël.
Nehemiah 2 11 Et veni Jerusalem, et eram ibi tribus diebus.
Nehemiah 2 12 Et surrexi nocte ego, et viri pauci mecum, et non indicavi cuiquam quid Deus dedisset in corde meo ut facerem in Jerusalem, et jumentum non erat mecum, nisi animal, cui sedebam.
Nehemiah 2 13 Et egressus sum per portam vallis nocte, et ante fontem draconis, et ad portam stercoris, et considerabam murum Jerusalem dissipatum, et portas ejus consumptas igni.
Nehemiah 2 14 Et transivi ad portam fontis, et ad aquæductum regis, et non erat locus jumento, cui sedebam, ut transiret.
Nehemiah 2 15 Et ascendi per torrentem nocte, et considerabam murum, et reversus veni ad portam vallis, et redii.
Nehemiah 2 16 Magistratus autem nesciebant quo abiissem, aut quid ego facerem : sed et Judæis et sacerdotibus, et optimatibus, et magistratibus, et reliquis qui faciebant opus, usque ad id loci nihil indicaveram.
Nehemiah 2 17 Et dixi eis : Vos nostis afflictionem in qua sumus : quia Jerusalem deserta est, et portæ ejus consumptæ sunt igni : venite, et ædificemus muros Jerusalem, et non simus ultra opprobrium.
Nehemiah 2 18 Et indicavi eis manum Dei mei, quod esset bona mecum, et verba regis, quæ locutus esset mihi, et aio : Surgamus, et ædificemus. Et confortatæ sunt manus eorum in bono.
Nehemiah 2 19 Audierunt autem Sanaballat Horonites, et Tobias servus Ammanites, et Gosem Arabs, et subsannaverunt nos, et despexerunt, dixeruntque : Quæ est hæc res, quam facitis ? numquid contra regem vos rebellatis ?
Nehemiah 2 20 Et reddidi eis sermonem, dixique ad eos : Deus cæli ipse nos juvat, et nos servi ejus sumus : surgamus et ædificemus : vobis autem non est pars, et justitia, et memoria in Jerusalem.
Nehemiah 3 1 Et surrexit Eliasib sacerdos magnus, et fratres ejus sacerdotes, et ædificaverunt portam gregis : ipsi sanctificaverunt eam, et statuerunt valvas ejus, et usque ad turrim centum cubitorum sanctificaverunt eam, usque ad turrim Hananeel.
Nehemiah 3 2 Et juxta eum ædificaverunt viri Jericho : et juxta eum ædificavit Zachur filius Amri.
Nehemiah 3 3 Portam autem piscium ædificaverunt filii Asnaa : ipsi texerunt eam, et statuerunt valvas ejus, et seras, et vectes. Et juxta eos ædificavit Marimuth filius Uriæ, filii Accus.
Nehemiah 3 4 Et juxta eum ædificavit Mosollam filius Barachiæ, filii Mesezebel : et juxta eos ædificavit Sadoc filius Baana.
Nehemiah 3 5 Et juxta eos ædificaverunt Thecueni : optimates autem eorum non supposuerunt colla sua in opere Domini sui.
Nehemiah 3 6 Et portam veterem ædificaverunt Jojada filius Phasea, et Mosollam filius Besodia : ipsi texerunt eam, et statuerunt valvas ejus, et seras, et vectes.
Nehemiah 3 7 Et juxta eos ædificaverunt Meltias Gabaonites, et Jadon Meronathites, viri de Gabaon, et Maspha, pro duce qui erat in regione trans flumen.
Nehemiah 3 8 Et juxta eum ædificavit Eziel filius Araia aurifex : et juxta eum ædificavit Ananias filius pigmentarii : et dimiserunt Jerusalem usque ad murum plateæ latioris.
Nehemiah 3 9 Et juxta eum ædificavit Raphaia filius Hur, princeps vici Jerusalem.
Nehemiah 3 10 Et juxta eum ædificavit Jedaia filius Haromaph contra domum suam : et juxta eum ædificavit Hattus filius Haseboniæ.
Nehemiah 3 11 Mediam partem vici ædificavit Melchias filius Herem, et Hasub filius Phahath Moab, et turrim furnorum.
Nehemiah 3 12 Et juxta eum ædificavit Sellum filius Alohes princeps mediæ partis vici Jerusalem, ipse et filiæ ejus.
Nehemiah 3 13 Et portam vallis ædificavit Hanun, et habitatores Zanoë : ipsi ædificaverunt eam, et statuerunt valvas ejus, et seras, et vectes, et mille cubitos in muro usque ad portam sterquilinii.
Nehemiah 3 14 Et portam sterquilinii ædificavit Melchias filius Rechab, princeps vici Bethacharam : ipse ædificavit eam, et statuit valvas ejus, et seras, et vectes.
Nehemiah 3 15 Et portam fontis ædificavit Sellum filius Cholhoza, princeps pagi Maspha : ipse ædificavit eam, et texit, et statuit valvas ejus, et seras, et vectes, et muros piscinæ Siloë in hortum regis, et usque ad gradus, qui descendunt de civitate David.
Nehemiah 3 16 Post eum ædificavit Nehemias filius Azboc, princeps dimidiæ partis vici Bethsur, usque contra sepulchrum David, et usque ad piscinam, quæ grandi opere constructa est, et usque ad domum fortium.
Nehemiah 3 17 Post eum ædificaverunt Levitæ, Rehum filius Benni : post eum ædificavit Hasebias princeps dimidiæ partis vici Ceilæ in vico suo.
Nehemiah 3 18 Post eum ædificaverunt fratres eorum Bavai filius Enadad, princeps dimidiæ partis Ceilæ.
Nehemiah 3 19 Et ædificavit juxta eum Azer filius Josue, princeps Maspha, mensuram secundam, contra ascensum firmissimi anguli.
Nehemiah 3 20 Post eum in monte ædificavit Baruch filius Zachai mensuram secundam, ab angulo usque ad portam domus Eliasib sacerdotis magni.
Nehemiah 3 21 Post eum ædificavit Merimuth filius Uriæ filii Haccus, mensuram secundam, a porta domus Eliasib, donec extenderetur domus Eliasib.
Nehemiah 3 22 Et post eum ædificaverunt sacerdotes, viri de campestribus Jordanis.
Nehemiah 3 23 Post eum ædificavit Benjamin et Hasub contra domum suam : et post eum ædificavit Azarias filius Maasiæ filii Ananiæ contra domum suam.
Nehemiah 3 24 Post eum ædificavit Bennui filius Henadad mensuram secundam, a domo Azariæ usque ad flexuram, et usque ad angulum.
Nehemiah 3 25 Phalel filius Ozi contra flexuram et turrim, quæ eminet de domo regis excelsa, id est, in atrio carceris : post eum Phadaia filius Pharos.
Nehemiah 3 26 Nathinæi autem habitabant in Ophel usque contra portam aquarum ad orientem, et turrim, quæ prominebat.
Nehemiah 3 27 Post eum ædificaverunt Thecueni mensuram secundam e regione, a turre magna et eminente usque ad murum templi.
Nehemiah 3 28 Sursum autem a porta equorum ædificaverunt sacerdotes, unusquisque contra domum suam.
Nehemiah 3 29 Post eos ædificavit Sadoc filius Emmer contra domum suam. Et post eum ædificavit Semaia filius Secheniæ, custos portæ orientalis.
Nehemiah 3 30 Post eum ædificavit Hanania filius Selemiæ, et Hanun filius Seleph sextus, mensuram secundam : post eum ædificavit Mosollam filius Barachiæ, contra gazophylacium suum. Post eum ædificavit Melchias filius aurificis usque ad domum Nathinæorum, et scruta vendentium contra portam judicialem, et usque ad cœnaculum anguli.
Nehemiah 3 31 Et inter cœnaculum anguli in porta gregis, ædificaverunt aurifices et negotiatores.
Nehemiah 4 1 Factum est autem, cum audisset Sanaballat quod ædificaremus murum, iratus est valde : et motus nimis subsannavit Judæos,
Nehemiah 4 2 et dixit coram fratribus suis, et frequentia Samaritanorum : Quid Judæi faciunt imbecilles ? num dimittent eos gentes ? num sacrificabunt, et complebunt in una die ? numquid ædificare poterunt lapides de acervis pulveris, qui combusti sunt ?
Nehemiah 4 3 Sed et Tobias Ammanites proximus ejus, ait : Ædificent : si ascenderit vulpes, transiliet murum eorum lapideum.
Nehemiah 4 4 Audi, Deus noster, quia facti sumus despectui : converte opprobrium super caput eorum, et da eos in despectionem in terra captivitatis.
Nehemiah 4 5 Ne operias iniquitatem eorum, et peccatum eorum coram facie tua non deleatur, quia irriserunt ædificantes.
Nehemiah 4 6 Itaque ædificavimus murum, et conjunximus totum usque ad partem dimidiam : et provocatum est cor populi ad operandum.
Nehemiah 4 7 Factum est autem, cum audisset Sanaballat, et Tobias, et Arabes, et Ammanitæ, et Azotii, quod obducta esset cicatrix muri Jerusalem, et quod cœpissent interrupta concludi, irati sunt nimis.
Nehemiah 4 8 Et congregati sunt omnes pariter ut venirent, et pugnarent contra Jerusalem, et molirentur insidias.
Nehemiah 4 9 Et oravimus Deum nostrum, et posuimus custodes super murum die ac nocte contra eos.
Nehemiah 4 10 Dixit autem Judas : Debilitata est fortitudo portantis, et humus nimia est, et nos non poterimus ædificare murum.
Nehemiah 4 11 Et dixerunt hostes nostri : Nesciant, et ignorent donec veniamus in medium eorum, et interficiamus eos, et cessare faciamus opus.
Nehemiah 4 12 Factum est autem venientibus Judæis, qui habitabant juxta eos, et dicentibus nobis per decem vices, ex omnibus locis quibus venerant ad nos,
Nehemiah 4 13 statui in loco post murum per circuitum populum in ordinem cum gladiis suis, et lanceis, et arcubus.
Nehemiah 4 14 Et perspexi atque surrexi : et aio ad optimates et magistratus, et ad reliquam partem vulgi : Nolite timere a facie eorum : Domini magni et terribilis mementote, et pugnate pro fratribus vestris, filiis vestris, et filiabus vestris, et uxoribus vestris, et domibus vestris.
Nehemiah 4 15 Factum est autem, cum audissent inimici nostri nuntiatum esse nobis, dissipavit Deus consilium eorum. Et reversi sumus omnes ad muros, unusquisque ad opus suum.
Nehemiah 4 16 Et factum est a die illa, media pars juvenum eorum faciebat opus, et media parata erat ad bellum, et lanceæ, et scuta, et arcus, et loricæ, et principes post eos in omni domo Juda,
Nehemiah 4 17 ædificantium in muro, et portantium onera, et imponentium : una manu sua faciebat opus, et altera tenebat gladium :
Nehemiah 4 18 ædificentium enim unusquisque gladio erat accinctus renes. Et ædificabant, et clangebant buccina juxta me.
Nehemiah 4 19 Et dixi ad optimates, et ad magistratus, et ad reliquam partem vulgi : Opus grande est et latum, et nos separati sumus in muro procul alter ab altero :
Nehemiah 4 20 in loco quocumque audieritis clangorem tubæ, illuc concurrite ad nos : Deus noster pugnabit pro nobis.
Nehemiah 4 21 Et nos ipsi faciamus opus : et media pars nostrum teneat lanceas ab ascensu auroræ donec egrediantur astra.
Nehemiah 4 22 In tempore quoque illo dixi populo : Unusquisque cum puero suo maneat in medio Jerusalem, et sint nobis vices per noctem et diem ad operandum.
Nehemiah 4 23 Ego autem et fratres mei, et pueri mei, et custodes, qui erant post me, non deponebamus vestimenta nostra : unusquisque tantum nudabatur ad baptismum.
Nehemiah 5 1 Et factus est clamor populi et uxorum ejus magnus adversus fratres suos Judæos.
Nehemiah 5 2 Et erant qui dicerent : Filii nostri et filiæ nostræ multæ sunt nimis : accipiamus pro pretio eorum frumentum, et comedamus, et vivamus.
Nehemiah 5 3 Et erant qui dicerent : Agros nostros, et vineas, et domus nostras opponamus, et accipiamus frumentum in fame.
Nehemiah 5 4 Et alii dicebant : Mutuo sumamus pecunias in tributa regis, demusque agros nostros et vineas :
Nehemiah 5 5 et nunc sicut carnes fratrum nostrorum, sic carnes nostræ sunt : et sicut filii eorum, ita et filii nostri : ecce nos subjugamus filios nostros et filias nostras in servitutem, et de filiabus nostris sunt famulæ, nec habemus unde possint redimi, et agros nostros et vineas nostras alii possident.
Nehemiah 5 6 Et iratus sum nimis cum audissem clamorem eorum secundum verba hæc :
Nehemiah 5 7 cogitavique cor meum mecum : et increpavi optimates et magistratus, et dixi eis : Usurasne singuli a fratribus vestris exigitis ? Et congregavi adversum eos concionem magnam,
Nehemiah 5 8 et dixi eis : Nos, ut scitis, redemimus fratres nostros Judæos, qui venditi fuerant gentibus secundum possibilitatem nostram : et vos igitur vendetis fratres vestros, et redimemus eos ? Et siluerunt, nec invenerunt quid responderent.
Nehemiah 5 9 Dixique ad eos : Non est bona res, quam facitis : quare non in timore Dei nostri ambulastis, ne exprobretur nobis a gentibus inimicis nostris ?
Nehemiah 5 10 Et ego, et fratres mei, et pueri mei commodavimus plurimis pecuniam et frumentum : non repetamus in commune istud, æs alienum concedamus, quod debetur nobis.
Nehemiah 5 11 Reddite eis hodie agros suos, et vineas suas, et oliveta sua, et domos suas : quin potius et centesimum pecuniæ, frumenti, vini et olei, quam exigere soletis ab eis, date pro illis.
Nehemiah 5 12 Et dixerunt : Reddemus, et ab eis nihil quæremus : sicque faciemus ut loqueris. Et vocavi sacerdotes, et adjuravi eos ut facerent juxta quod dixeram.
Nehemiah 5 13 Insuper excussi sinum meum, et dixi : Sic excutiat Deus omnem virum, qui non compleverit verbum istud, de domo sua, et de laboribus suis : sic excutiatur, et vacuus fiat. Et dixit universa multitudo : Amen : et laudaverunt Deum. Fecit ergo populus sicut erat dictum.
Nehemiah 5 14 A die autem illa, qua præceperat rex mihi ut essem dux in terra Juda, ab anno vigesimo usque ad annum trigesimum secundum Artaxerxis regis per annos duodecim, ego et fratres mei annonas, quæ ducibus debebantur, non comedimus.
Nehemiah 5 15 Duces autem primi, qui fuerant ante me, gravaverunt populum, et acceperunt ab eis in pane, et vino, et pecunia, quotidie siclos quadraginta : sed et ministri eorum depresserunt populum. Ego autem non feci ita propter timorem Dei :
Nehemiah 5 16 quin potius in opere muri ædificavi, et agrum non emi, et omnes pueri mei congregati ad opus erant.
Nehemiah 5 17 Judæi quoque et magistratus centum quinquaginta viri, et qui veniebant ad nos de gentibus, quæ in circuitu nostro sunt, in mensa mea erant.
Nehemiah 5 18 Parabatur autem mihi per dies singulos bos unus, arietes sex electi, exceptis volatilibus, et inter dies decem vina diversa, et alia multa tribuebam : insuper et annonas ducatus mei non quæsivi : valde enim attenuatus erat populus.
Nehemiah 5 19 Memento mei, Deus meus, in bonum secundum omnia quæ feci populo huic.
Nehemiah 6 1 Factum est autem, cum audisset Sanaballat, et Tobias, et Gossem Arabs, et ceteri inimici nostri, quod ædificassem ego murum, et non esset in ipso residua interruptio (usque ad tempus autem illud valvas non posueram in portis),
Nehemiah 6 2 miserunt Sanaballat et Gossem ad me, dicentes : Veni, et percutiamus fœdus pariter in viculis in campo Ono. Ipsi autem cogitabant ut facerent mihi malum.
Nehemiah 6 3 Misi ergo ad eos nuntios, dicens : Opus grande ego facio, et non possum descendere : ne forte negligatur cum venero, et descendero ad vos.
Nehemiah 6 4 Miserunt autem ad me secundum verbum hoc per quatuor vices : et respondi eis juxta sermonem priorem.
Nehemiah 6 5 Et misit ad me Sanaballat juxta verbum prius quinta vice puerum suum, et epistolam habebat in manu sua scriptam hoc modo :
Nehemiah 6 6 In gentibus auditum est, et Gossem dixit, quod tu et Judæi cogitetis rebellare, et propterea ædifices murum, et levare te velis super eos regem : propter quam causam
Nehemiah 6 7 et prophetas posueris, qui prædicent de te in Jerusalem, dicentes : Rex in Judæa est. Auditurus est rex verba hæc : idcirco nunc veni, ut ineamus consilium pariter.
Nehemiah 6 8 Et misi ad eos, dicens : Non est factum secundum verba hæc, quæ tu loqueris : de corde enim tuo tu componis hæc.
Nehemiah 6 9 Omnes enim hi terrebant nos, cogitantes quod cessarent manus nostræ ab opere, et quiesceremus : quam ob causam magis confortavi manus meas.
Nehemiah 6 10 Et ingressus sum domum Semaiæ filii Dalaiæ filii Metabeel secreto. Qui ait : Tractemus nobiscum in domo Dei in medio templi, et claudamus portas ædis : quia venturi sunt ut interficiant te, et nocte venturi sunt ad occidendum te.
Nehemiah 6 11 Et dixi : Num quisquam similis mei fugit ? et quis ut ego ingredietur templum, et vivet ? Non ingrediar.
Nehemiah 6 12 Et intellexi quod Deus non misisset eum, sed quasi vaticinans locutus esset ad me, et Tobias et Sanaballat conduxissent eum.
Nehemiah 6 13 Acceperat enim pretium, ut territus facerem, et peccarem, et haberent malum, quod exprobrarent mihi.
Nehemiah 6 14 Memento mei, Domine, pro Tobia et Sanaballat, juxta opera eorum talia : sed et Noadiæ prophetæ, et ceterorum prophetarum, qui terrebant me.
Nehemiah 6 15 Completus est autem murus vigesimo quinto die mensis Elul, quinquaginta duobus diebus.
Nehemiah 6 16 Factum est ergo cum audissent omnes inimici nostri, ut timerent universæ gentes, quæ erant in circuitu nostro, et conciderent intra semetipsos, et scirent quod a Deo factum esset opus hoc.
Nehemiah 6 17 Sed et in diebus illis multæ optimatum Judæorum epistolæ mittebantur ad Tobiam, et a Tobia veniebant ad eos.
Nehemiah 6 18 Multi enim erant in Judæa habentes juramentum ejus, quia gener erat Secheniæ filii Area, et Johanan filius ejus acceperat filiam Mosollam filii Barachiæ :
Nehemiah 6 19 sed et laudabant eum coram me, et verba mea nuntiabant ei : et Tobias mittebat epistolas ut terreret me.
Nehemiah 7 1 Postquam autem ædificatus est murus, et posui valvas, et recensui janitores, et cantores, et Levitas :
Nehemiah 7 2 præcepi Hanani fratri meo, et Hananiæ principi domus de Jerusalem (ipse enim quasi vir verax et timens Deum plus ceteris videbatur),
Nehemiah 7 3 et dixi eis : Non aperiantur portæ Jerusalem usque ad calorem solis. Cumque adhuc assisterent, clausæ portæ sunt, et oppilatæ : et posui custodes de habitatoribus Jerusalem, singulos per vices suas, et unumquemque contra domum suam.
Nehemiah 7 4 Civitas autem erat lata nimis et grandis, et populus parvus in medio ejus, et non erant domus ædificatæ.
Nehemiah 7 5 Deus autem dedit in corde meo, et congregavi optimates, et magistratus, et vulgus, ut recenserem eos : et inveni librum census eorum, qui ascenderant primum, et inventum est scriptum in eo.
Nehemiah 7 6 Isti filii provinciæ, qui ascenderunt de captivitate migrantium, quos transtulerat Nabuchodonosor rex Babylonis, et reversi sunt in Jerusalem, et in Judæam, unusquisque in civitatem suam.
Nehemiah 7 7 Qui venerunt cum Zorobabel, Josue, Nehemias, Azarias, Raamias, Nahamani, Mardochæus, Belsam, Mespharath, Begoai, Nahum, Baana. Numerus virorum populi Israël :
Nehemiah 7 8 filii Pharos, duo millia centum septuaginta duo :
Nehemiah 7 9 filii Saphatia, trecenti septuaginta duo :
Nehemiah 7 10 filii Area, sexcenti quinquaginta duo :
Nehemiah 7 11 filii Phahathmoab filiorum Josue et Joab, duo millia octingenti decem et octo :
Nehemiah 7 12 filii Ælam, mille ducenti quinquaginta quatuor :
Nehemiah 7 13 filii Zethua, octingenti quadraginta quinque :
Nehemiah 7 14 filii Zachai, septingenti sexaginta :
Nehemiah 7 15 filii Bannui, sexcenti quadraginta octo :
Nehemiah 7 16 filii Bebai, sexcenti viginti octo :
Nehemiah 7 17 filii Azgad, duo millia trecenti viginti duo :
Nehemiah 7 18 filii Adonicam, sexcenti sexaginta septem :
Nehemiah 7 19 filii Beguai, duo millia sexaginta septem :
Nehemiah 7 20 filii Adin, sexcenti quinquaginta quinque :
Nehemiah 7 21 filii Ater, filii Hezeciæ, nonaginta octo :
Nehemiah 7 22 filii Hasem, trecenti viginti octo :
Nehemiah 7 23 filii Besai, trecenti viginti quatuor :
Nehemiah 7 24 filii Hareph, centum duodecim :
Nehemiah 7 25 filii Gabaon, nonaginta quinque :
Nehemiah 7 26 filii Bethlehem, et Netupha, centum octoginta octo.
Nehemiah 7 27 Viri Anathoth, centum viginti octo.
Nehemiah 7 28 Viri Bethazmoth, quadraginta duo.
Nehemiah 7 29 Viri Cariathiarim, Cephira, et Beroth, septingenti quadraginta tres.
Nehemiah 7 30 Viri Rama et Geba, sexcenti viginti unus.
Nehemiah 7 31 Viri Machmas, centum viginti duo.
Nehemiah 7 32 Viri Bethel et Hai, centum viginti tres.
Nehemiah 7 33 Viri Nebo alterius, quinquaginta duo.
Nehemiah 7 34 Viri Ælam alterius, mille ducenti quinquaginta quatuor.
Nehemiah 7 35 Filii Harem, trecenti viginti.
Nehemiah 7 36 Filii Jericho, trecenti quadraginta quinque.
Nehemiah 7 37 Filii Lod Hadid et Ono, septingenti viginti unus.
Nehemiah 7 38 Filii Senaa, tria millia nongenti triginta.
Nehemiah 7 39 Sacerdotes : filii Idaia in domo Josue, nongenti septuaginta tres.
Nehemiah 7 40 Filii Emmer, mille quinquaginta duo.
Nehemiah 7 41 Filii Phashur, mille ducenti quadraginta septem.
Nehemiah 7 42 Filii Arem, mille decem et septem. Levitæ :
Nehemiah 7 43 filii Josue et Cedmihel filiorum.
Nehemiah 7 44 Oduiæ, septuaginta quatuor. Cantores :
Nehemiah 7 45 filii Asaph, centum quadraginta octo.
Nehemiah 7 46 Janitores : filii Sellum, filii Ater, filii Telmon, filii Accub, filii Hatita, filii Sobai : centum triginta octo.
Nehemiah 7 47 Nathinæi : filii Soha, filii Hasupha, filii Tebbaoth,
Nehemiah 7 48 filii Ceros, filii Siaa, filii Phadon, filii Lebana, filii Hagaba, filii Selmai,
Nehemiah 7 49 filii Hanan, filii Geddel, filii Gaher,
Nehemiah 7 50 filii Raaia, filii Rasin, filii Necoda,
Nehemiah 7 51 filii Gezem, filii Aza, filii Phasea,
Nehemiah 7 52 filii Besai, filii Munim, filii Nephussim,
Nehemiah 7 53 filii Bacbuc, filii Hacupha, filii Harhur,
Nehemiah 7 54 filii Besloth, filii Mahida, filii Harsa,
Nehemiah 7 55 filii Bercos, filii Sisara, filii Thema,
Nehemiah 7 56 filii Nasia, filii Hatipha,
Nehemiah 7 57 filii servorum Salomonis, filii Sothai, filii Sophereth, filii Pharida,
Nehemiah 7 58 filii Jahala, filii Darcon, filii Jeddel,
Nehemiah 7 59 filii Saphatia, filii Hatil, filii Phochereth, qui erat ortus ex Sabaim filio Amon.
Nehemiah 7 60 Omnes Nathinæi, et filii servorum Salomonis, trecenti nonaginta duo.
Nehemiah 7 61 Hi sunt autem, qui ascenderunt de Thelmela, Thelharsa, Cherub, Addon, et Emmer : et non potuerunt indicare domum patrum suorum, et semen suum, utrum ex Israël essent,
Nehemiah 7 62 filii Dalaia, filii Tobia, filii Necoda, sexcenti quadraginta duo.
Nehemiah 7 63 Et de sacerdotibus, filii Habia, filii Accos, filii Berzellai, qui accepit de filiabus Berzellai Galaaditis uxorem : et vocatus est nomine eorum.
Nehemiah 7 64 Hi quæsierunt scripturam suam in censu, et non invenerunt : et ejecti sunt de sacerdotio.
Nehemiah 7 65 Dixitque Athersatha eis ut non manducarent de Sanctis sanctorum, donec staret sacerdos doctus et eruditus.
Nehemiah 7 66 Omnis multitudo quasi vir unus quadraginta duo millia trecenti sexaginta,
Nehemiah 7 67 absque servis, et ancillis eorum, qui erant septem millia trecenti triginta septem, et inter eos cantores, et cantatrices, ducenti quadraginta quinque.
Nehemiah 7 68 Equi eorum, septingenti triginta sex : muli eorum, ducenti quadraginta quinque :
Nehemiah 7 69 cameli eorum, quadringenti triginta quinque : asini, sex millia septingenti viginti.
Nehemiah 7 70 Nonnulli autem de principibus familiarum dederunt in opus. Athersatha dedit in thesaurum auri drachmas mille, phialas quinquaginta, tunicas sacerdotales quingentas triginta.
Nehemiah 7 71 Et de principibus familiarum dederunt in thesaurum operis, auri drachmas viginti millia, et argenti mnas duo millia ducentas.
Nehemiah 7 72 Et quod dedit reliquus populus, auri drachmas viginti millia, et argenti mnas duo millia, et tunicas sacerdotales sexaginta septem.
Nehemiah 7 73 Habitaverunt autem sacerdotes, et Levitæ, et janitores, et cantores, et reliquum vulgus, et Nathinæi, et omnis Israël in civitatibus suis.
Nehemiah 8 1 Et venerat mensis septimus : filii autem Israël erant in civitatibus suis. Congregatusque est omnis populus quasi vir unus ad plateam, quæ est ante portam aquarum : et dixerunt Esdræ scribæ ut afferret librum legis Moysi, quam præceperat Dominus Israëli.
Nehemiah 8 2 Attulit ergo Esdras sacerdos legem coram multitudine virorum et mulierum, cunctisque qui poterant intelligere, in die prima mensis septimi.
Nehemiah 8 3 Et legit in eo aperte in platea quæ erat ante portam aquarum, de mane usque ad mediam diem, in conspectu virorum et mulierum, et sapientium : et aures omnis populi erant erectæ ad librum.
Nehemiah 8 4 Stetit autem Esdras scriba super gradum ligneum, quem fecerat ad loquendum : et steterunt juxta eum Mathathias, et Semeia, et Ania, et Uria, et Helcia, et Maasia, ad dexteram ejus : et ad sinistram, Phadaia, Misaël, et Melchia, et Hasum, et Hasbadana, Zacharia, et Mosollam.
Nehemiah 8 5 Et aperuit Esdras librum coram omni populo : super universum quippe populum eminebat : et cum aperuisset eum, stetit omnis populus.
Nehemiah 8 6 Et benedixit Esdras Domino Deo magno : et respondit omnis populus : Amen, amen, elevans manus suas : et incurvati sunt, et adoraverunt Deum proni in terram.
Nehemiah 8 7 Porro Josue, et Bani, et Serebia, Jamin, Accub, Septhai, Odia, Maasia, Celita, Azarias, Jozabed, Hanan, Phalaia, Levitæ, silentium faciebant in populo ad audiendam legem : populus autem stabat in gradu suo.
Nehemiah 8 8 Et legerunt in libro legis Dei distincte, et aperte ad intelligendum : et intellexerunt cum legeretur.
Nehemiah 8 9 Dixit autem Nehemias (ipse est Athersatha) et Esdras sacerdos et scriba, et Levitæ interpretantes universo populo : Dies sanctificatus est Domino Deo nostro : nolite lugere, et nolite flere. Flebat enim omnis populus cum audiret verba legis.
Nehemiah 8 10 Et dixit eis : Ite, comedite pinguia, et bibite mulsum, et mittite partes his qui non præparaverunt sibi, quia sanctus dies Domini est : et nolite contristari : gaudium etenim Domini est fortitudo nostra.
Nehemiah 8 11 Levitæ autem silentium faciebant in omni populo, dicentes : Tacete, quia dies sanctus est, et nolite dolere.
Nehemiah 8 12 Abiit itaque omnis populus ut comederet, et biberet, et mitteret partes, et faceret lætitiam magnam : quia intellexerant verba, quæ docuerat eos.
Nehemiah 8 13 Et in die secundo congregati sunt principes familiarum universi populi, sacerdotes et Levitæ ad Esdram scribam, ut interpretaretur eis verba legis.
Nehemiah 8 14 Et invenerunt scriptum in lege præcepisse Dominum in manu Moysi ut habitent filii Israël in tabernaculis, in die solemni, mense septimo :
Nehemiah 8 15 et ut prædicent, et divulgent vocem in universis urbibus suis, et in Jerusalem, dicentes : Egredimini in montem, et afferte frondes olivæ, et frondes ligni pulcherrimi, frondes myrti, et ramos palmarum, et frondes ligni nemorosi, ut fiant tabernacula, sicut scriptum est.
Nehemiah 8 16 Et egressus est populus, et attulerunt. Feceruntque sibi tabernacula unusquisque in domate suo : et in atriis suis, et in atriis domus Dei, et in platea portæ aquarum, et in platea portæ Ephraim.
Nehemiah 8 17 Fecit ergo universa ecclesia eorum, qui redierant de captivitate, tabernacula, et habitaverunt in tabernaculis : non enim fecerant a diebus Josue filii Nun taliter filii Israël usque ad diem illum. Et fuit lætitia magna nimis.
Nehemiah 8 18 Legit autem in libro legis Dei per dies singulos, a die primo usque ad diem novissimum. Et fecerunt solemnitatem septem diebus, et in die octavo collectam juxta ritum.
Nehemiah 9 1 In die autem vigesimo quarto mensis hujus, convenerunt filii Israël in jejunio et in saccis, et humus super eos.
Nehemiah 9 2 Et separatum est semen filiorum Israël ab omni filio alienigena : et steterunt, et confitebantur peccata sua, et iniquitates patrum suorum.
Nehemiah 9 3 Et consurrexerunt ad standum : et legerunt in volumine legis Domini Dei sui, quater in die, et quater confitebantur, et adorabant Dominum Deum suum.
Nehemiah 9 4 Surrexerunt autem super gradum Levitarum Josue, et Bani, et Cedmihel, Sabania, Bonni, Sarebias, Bani, et Chanani : et clamaverunt voce magna ad Dominum Deum suum.
Nehemiah 9 5 Et dixerunt Levitæ Josue, et Cedmihel, Bonni, Hasebnia, Serebia, Odaia, Sebnia, Phathathia : Surgite, benedicite Domino Deo vestro ab æterno usque in æternum : et benedicant nomini gloriæ tuæ excelso in omni benedictione et laude.
Nehemiah 9 6 Tu ipse, Domine, solus, tu fecisti cælum, et cælum cælorum, et omnem exercitum eorum : terram, et universa quæ in ea sunt : maria, et omnia quæ in eis sunt : et tu vivificas omnia hæc, et exercitus cæli te adorat.
Nehemiah 9 7 Tu ipse, Domine Deus, qui elegisti Abram, et eduxisti eum de igne Chaldæorum, et posuisti nomen ejus Abraham :
Nehemiah 9 8 et invenisti cor ejus fidele coram te, et percussisti cum eo fœdus ut dares ei terram Chananæi, Hethæi, et Amorrhæi, et Pherezæi, et Jebusæi, et Gergesæi, ut dares semini ejus : et implesti verba tua, quoniam justus es.
Nehemiah 9 9 Et vidisti afflictionem patrum nostrorum in Ægypto, clamoremque eorum audisti super mare Rubrum.
Nehemiah 9 10 Et dedisti signa atque portenta in Pharaone, et in universis servis ejus, et in omni populo terræ illius : cognovisti enim quia superbe egerant contra eos : et fecisti tibi nomen, sicut et in hac die.
Nehemiah 9 11 Et mare divisisti ante eos, et transierunt per medium maris in sicco : persecutores autem eorum projecisti in profundum, quasi lapidem in aquas validas.
Nehemiah 9 12 Et in columna nubis ductor eorum fuisti per diem, et in columna ignis per noctem, ut appareret eis via, per quam ingrediebantur.
Nehemiah 9 13 Ad montem quoque Sinai descendisti, et locutus es cum eis de cælo, et dedisti eis judicia recta, et legem veritatis, cæremonias, et præcepta bona :
Nehemiah 9 14 et sabbatum sanctificatum tuum ostendisti eis, et mandata, et cæremonias, et legem præcepisti eis in manu Moysi servi tui.
Nehemiah 9 15 Panem quoque de cælo dedisti eis in fame eorum, et aquam de petra eduxisti eis sitientibus, et dixisti eis ut ingrederentur et possiderent terram, super quam levasti manum tuam ut traderes eis.
Nehemiah 9 16 Ipsi vero et patres nostri superbe egerunt, et induraverunt cervices suas, et non audierunt mandata tua.
Nehemiah 9 17 Et noluerunt audire, et non sunt recordati mirabilium tuorum quæ feceras eis. Et induraverunt cervices suas, et dederunt caput ut converterentur ad servitutem suam, quasi per contentionem. Tu autem Deus propitius, clemens, et misericors, longanimis, et multæ miserationis, non dereliquisti eos,
Nehemiah 9 18 et quidem cum fecissent sibi vitulum conflatilem, et dixissent : Iste est deus tuus, qui eduxit te de Ægypto : feceruntque blasphemias magnas :
Nehemiah 9 19 tu autem in misericordiis tuis multis non dimisisti eos in deserto : columna nubis non recessit ab eis per diem ut duceret eos in viam, et columna ignis per noctem ut ostenderet eis iter per quod ingrederentur.
Nehemiah 9 20 Et spiritum tuum bonum dedisti, qui doceret eos, et manna tuum non prohibuisti ab ore eorum, et aquam dedisti eis in siti.
Nehemiah 9 21 Quadraginta annis pavisti eos in deserto, nihilque eis defuit : vestimenta eorum non inveteraverunt, et pedes eorum non sunt attriti.
Nehemiah 9 22 Et dedisti eis regna, et populos, et partitus es eis sortes : et possederunt terram Sehon, et terram regis Hesebon, et terram Og regis Basan.
Nehemiah 9 23 Et multiplicasti filios eorum sicut stellas cæli, et adduxisti eos ad terram, de qua dixeras patribus eorum ut ingrederentur et possiderent.
Nehemiah 9 24 Et venerunt filii, et possederunt terram, et humiliasti coram eis habitatores terræ Chananæos, et dedisti eos in manu eorum, et reges eorum, et populos terræ, ut facerent eis sicut placebant illis.
Nehemiah 9 25 Ceperunt itaque urbes munitas et humum pinguem, et possederunt domos plenas cunctis bonis : cisternas ab aliis fabricatas, vineas, et oliveta, et ligna pomifera multa : et comederunt, et saturati sunt, et impinguati sunt, et abundaverunt deliciis in bonitate tua magna.
Nehemiah 9 26 Provocaverunt autem te ad iracundiam, et recesserunt a te, et projecerunt legem tuam post terga sua : et prophetas tuos occiderunt, qui contestabantur eos ut reverterentur ad te : feceruntque blasphemias grandes.
Nehemiah 9 27 Et dedisti eos in manu hostium suorum, et afflixerunt eos. Et in tempore tribulationis suæ clamaverunt ad te, et tu de cælo audisti, et secundum miserationes tuas multas dedisti eis salvatores, qui salvarent eos de manu hostium suorum.
Nehemiah 9 28 Cumque requievissent, reversi sunt ut facerent malum in conspectu tuo, et dereliquisti eos in manu inimicorum suorum, et possederunt eos. Conversique sunt, et clamaverunt ad te : tu autem de cælo exaudisti, et liberasti eos in misericordiis tuis multis temporibus.
Nehemiah 9 29 Et contestatus es eos ut reverterentur ad legem tuam. Ipsi vero superbe egerunt, et non audierunt mandata tua, et in judiciis tuis peccaverunt, quæ faciet homo, et vivet in eis : et dederunt humerum recedentem, et cervicem suam induraverunt, nec audierunt.
Nehemiah 9 30 Et protraxisti super eos annos multos, et contestatus es eos in spiritu tuo per manum prophetarum tuorum : et non audierunt, et tradidisti eos in manu populorum terrarum.
Nehemiah 9 31 In misericordiis autem tuis plurimis non fecisti eos in consumptionem, nec dereliquisti eos : quoniam Deus miserationum et clemens es tu.
Nehemiah 9 32 Nunc itaque Deus noster magne, fortis et terribilis, custodiens pactum et misericordiam, ne avertas a facie tua omnem laborem, qui invenit nos, reges nostros, et principes nostros, et sacerdotes nostros, et prophetas nostros, et patres nostros, et omnem populum tuum a diebus regis Assur usque in diem hanc.
Nehemiah 9 33 Et tu justus es in omnibus, quæ venerunt super nos : quia veritatem fecisti, nos autem impie egimus.
Nehemiah 9 34 Reges nostri, principes nostri, sacerdotes nostri et patres nostri non fecerunt legem tuam, et non attenderunt mandata tua, et testimonia tua quæ testificatus es in eis.
Nehemiah 9 35 Et ipsi in regnis suis, et in bonitate tua multa, quam dederas eis, et in terra latissima et pingui, quam tradideras in conspectu eorum, non servierunt tibi, nec reversi sunt a studiis suis pessimis.
Nehemiah 9 36 Ecce nos ipsi hodie servi sumus : et terra, quam dedisti patribus nostris ut comederent panem ejus, et quæ bona sunt ejus, et nos ipsi servi sumus in ea.
Nehemiah 9 37 Et fruges ejus multiplicantur regibus, quos posuisti super nos propter peccata nostra, et corporibus nostris dominantur, et jumentis nostris secundum voluntatem suam, et in tribulatione magna sumus.
Nehemiah 9 38 Super omnibus ergo his nos ipsi percutimus fœdus, et scribimus, et signant principes nostri, Levitæ nostri, et sacerdotes nostri.
Nehemiah 10 1 Signatores autem fuerunt Nehemias, Athersatha filius Hachelai, et Sedecias,
Nehemiah 10 2 Saraias, Azarias, Jeremias,
Nehemiah 10 3 Pheshur, Amarias, Melchias,
Nehemiah 10 4 Hattus, Sebenia, Melluch,
Nehemiah 10 5 Harem, Merimuth, Obdias,
Nehemiah 10 6 Daniel, Genthon, Baruch,
Nehemiah 10 7 Mosollam, Abia, Miamin,
Nehemiah 10 8 Maazia, Belgai, Semeia : hi sacerdotes.
Nehemiah 10 9 Porro Levitæ, Josue filius Azaniæ, Bennui de filiis Henadad, Cedmihel,
Nehemiah 10 10 et fratres eorum, Sebenia, Odaia, Celita, Phalaia, Hanan,
Nehemiah 10 11 Micha, Rohob, Hasebia,
Nehemiah 10 12 Zachur, Serebia, Sabania,
Nehemiah 10 13 Odaia, Bani, Baninu.
Nehemiah 10 14 Capita populi, Pharos, Phahathmoab, Ælam, Zethu, Bani,
Nehemiah 10 15 Bonni, Azgad, Bebai,
Nehemiah 10 16 Adonia, Begoai, Adin,
Nehemiah 10 17 Ater, Hezecia, Azur,
Nehemiah 10 18 Odaia, Hasum, Besai,
Nehemiah 10 19 Hareph, Anathoth, Nebai,
Nehemiah 10 20 Megphias, Mosollam, Hazir,
Nehemiah 10 21 Mesizabel, Sadoc, Jeddua,
Nehemiah 10 22 Pheltia, Hanan, Anaia,
Nehemiah 10 23 Osee, Hanania, Hasub,
Nehemiah 10 24 Alohes, Phalea, Sobec,
Nehemiah 10 25 Rehum, Hasebna, Maasia,
Nehemiah 10 26 Echaia, Hanan, Anan,
Nehemiah 10 27 Melluch, Haran, Baana.
Nehemiah 10 28 Et reliqui de populo, sacerdotes, Levitæ, janitores, et cantores, Nathinæi, et omnes qui se separaverunt de populis terrarum ad legem Dei, uxores eorum, filii eorum, et filiæ eorum,
Nehemiah 10 29 omnes qui poterant sapere spondentes pro fratribus suis, optimates eorum, et qui veniebant ad pollicendum et jurandum ut ambularent in lege Dei, quam dederat in manu Moysi servi Dei, ut facerent et custodirent universa mandata Domini Dei nostri, et judicia ejus et cæremonias ejus,
Nehemiah 10 30 et ut non daremus filias nostras populo terræ, et filias eorum non acciperemus filiis nostris.
Nehemiah 10 31 Populi quoque terræ, qui important venalia, et omnia ad usum, per diem sabbati ut vendant, non accipiemus ab eis in sabbato et in die sanctificato. Et dimittemus annum septimum, et exactionem universæ manus.
Nehemiah 10 32 Et statuemus super nos præcepta, ut demus tertiam partem sicli per annum ad opus domus Dei nostri,
Nehemiah 10 33 ad panes propositionis, et ad sacrificium sempiternum, et in holocaustum sempiternum in sabbatis, in calendis, in solemnitatibus, et in sanctificatis, et pro peccato : ut exoretur pro Israël, et in omnem usum domus Dei nostri.
Nehemiah 10 34 Sortes ergo misimus super oblationem lignorum inter sacerdotes, et Levitas, et populum, ut inferrentur in domum Dei nostri per domos patrum nostrorum, per tempora, a temporibus anni usque ad annum : ut arderent super altare Domini Dei nostri, sicut scriptum est in lege Moysi :
Nehemiah 10 35 et ut afferremus primogenita terræ nostræ, et primitiva universi fructus omnis ligni, ab anno in annum, in domo Domini :
Nehemiah 10 36 et primitiva filiorum nostrorum, et pecorum nostrorum, sicut sciptum est in lege, et primitiva boum nostrorum, et ovium nostrarum, ut offerrentur in domo Dei nostri, sacerdotibus qui ministrant in domo Dei nostri :
Nehemiah 10 37 et primitias ciborum nostrorum, et libaminum nostrorum, et poma omnis ligni, vindemiæ quoque et olei afferemus sacerdotibus ad gazophylacium Dei nostri, et decimam partem terræ nostræ Levitis. Ipsi Levitæ decimas accipient ex omnibus civitatibus operum nostrorum.
Nehemiah 10 38 Erit autem sacerdos filius Aaron cum Levitis in decimis Levitarum, et Levitæ offerent decimam partem decimæ suæ in domo Dei nostri ad gazophylacium in domum thesauri.
Nehemiah 10 39 Ad gazophylacium enim deportabunt filii Israël, et filii Levi, primitias frumenti, vini, et olei : et ibi erunt vasa sanctificata, et sacerdotes, et cantores, et janitores, et ministri, et non dimittemus domum Dei nostri.
Nehemiah 11 1 Habitaverunt autem principes populi in Jerusalem : reliqua vero plebs misit sortem, ut tollerent unam partem de decem qui habitaturi essent in Jerusalem civitate sancta, novem vero partes in civitatibus.
Nehemiah 11 2 Benedixit autem populus omnibus viris qui se sponte obtulerant ut habitarent in Jerusalem.
Nehemiah 11 3 Hi sunt itaque principes provinciæ qui habitaverunt in Jerusalem, et in civitatibus Juda. Habitavit autem unusquisque in possessione sua, in urbibus suis, Israël, sacerdotes, Levitæ, Nathinæi, et filii servorum Salomonis.
Nehemiah 11 4 Et in Jerusalem habitaverunt de filiis Juda, et de filiis Benjamin : de filiis Juda, Athaias filius Aziam, filii Zachariæ, filii Amariæ, filii Saphatiæ, filii Melaleel : de filiis Phares,
Nehemiah 11 5 Maasia filius Baruch, filius Cholhoza, filius Hazia, filius Adaia, filius Jojarib, filius Zachariæ, filius Silonitis :
Nehemiah 11 6 omnes hi filii Phares, qui habitaverunt in Jerusalem, quadringenti sexaginta octo viri fortes.
Nehemiah 11 7 Hi sunt autem filii Benjamin : Sellum filius Mosollam, filius Joëd, filius Phadaia, filius Colaia, filius Masia, filius Etheel, filius Isaia,
Nehemiah 11 8 et post eum Gebbai, Sellai, nongenti viginti octo,
Nehemiah 11 9 et Joël filius Zechri præpositus eorum, et Judas filius Senua super civitatem secundus.
Nehemiah 11 10 Et de sacerdotibus, Idaia filius Joarib, Jachin,
Nehemiah 11 11 Saraia filius Helciæ, filius Mosollam, filius Sadoc, filius Meraioth, filius Achitob princeps domus Dei,
Nehemiah 11 12 et fratres eorum facientes opera templi : octingenti viginti duo. Et Adaia filius Jeroham, filius Phelelia, filius Amsi, filius Zachariæ, filius Pheshur, filius Melchiæ,
Nehemiah 11 13 et fratres ejus principes patrum : ducenti quadraginta duo. Et Amassai filius Azreel, filius Ahazi, filius Mosollamoth, filius Emmer,
Nehemiah 11 14 et fratres eorum potentes nimis : centum viginti octo, et præpositus eorum Zabdiel filius potentium.
Nehemiah 11 15 Et de Levitis, Semeia filius Hasub, filius Azaricam, filius Hasabia, filius Boni,
Nehemiah 11 16 et Sabathai et Jozabed, super omnia opera, quæ erant forinsecus in domo Dei, a principibus Levitarum.
Nehemiah 11 17 Et Mathania filius Micha, filius Zebedei, filius Asaph, princeps ad laudandum et ad confitendum in oratione, et Becbecia secundus de fratribus ejus, et Abda filius Samua, filius Galal, filius Idithun :
Nehemiah 11 18 omnes Levitæ in civitate sancta ducenti octoginta quatuor.
Nehemiah 11 19 Et janitores, Accub, Telmon, et fratres eorum, qui custodiebant ostia : centum septuaginta duo.
Nehemiah 11 20 Et reliqui ex Israël sacerdotes et Levitæ in universis civitatibus Juda, unusquisque in possessione sua.
Nehemiah 11 21 Et Nathinæi, qui habitabant in Ophel, et Siaha, et Gaspha de Nathinæis.
Nehemiah 11 22 Et episcopus Levitarum in Jerusalem, Azzi filius Bani, filius Hasabiæ, filius Mathaniæ, filius Michæ. De filiis Asaph, cantores in ministerio domus Dei.
Nehemiah 11 23 Præceptum quippe regis super eos erat, et ordo in cantoribus per dies singulos,
Nehemiah 11 24 et Phathahia filius Mesezebel, de filiis Zara filii Juda in manu regis, juxta omne verbum populi,
Nehemiah 11 25 et in domibus per omnes regiones eorum. De filiis Juda habitaverunt in Cariatharbe et in filiabus ejus : et in Dibon, et in filiabus ejus : et in Cabseel, et in viculis ejus :
Nehemiah 11 26 et in Jesue, et in Molada, et in Bethphaleth,
Nehemiah 11 27 et in Hasersual, et in Bersabee, et in filiabus ejus,
Nehemiah 11 28 et in Siceleg, et in Mochona, et in filiabus ejus,
Nehemiah 11 29 et in Remmon, et in Saraa, et in Jerimuth,
Nehemiah 11 30 Zanoa, Odollam, et in villis earum, Lachis et regionibus ejus, et Azeca, et filiabus ejus. Et manserunt in Bersabee usque ad vallem Ennom.
Nehemiah 11 31 Filii autem Benjamin, a Geba, Mechmas, et Hai, et Bethel, et filiabus ejus 
Nehemiah 11 32 Anathoth, Nob, Anania,
Nehemiah 11 33 Asor, Rama, Gethaim,
Nehemiah 11 34 Hadid, Seboim, et Neballat, Lod,
Nehemiah 11 35 et Ono valle artificum.
Nehemiah 11 36 Et de Levitis portiones Judæ et Benjamin.
Nehemiah 12 1 Hi sunt autem sacerdotes et Levitæ, qui ascenderunt cum Zorobabel filio Salathiel, et Josue : Saraia, Jeremias, Esdras,
Nehemiah 12 2 Amaria, Melluch, Hattus,
Nehemiah 12 3 Sebenias, Rheum, Merimuth,
Nehemiah 12 4 Addo, Genthon, Abia,
Nehemiah 12 5 Miamin, Madia, Belga,
Nehemiah 12 6 Semeia, et Jojarib, Idaia, Sellum, Amoc, Helcias,
Nehemiah 12 7 Idaia. Isti principes sacerdotum, et fratres eorum in diebus Josue.
Nehemiah 12 8 Porro Levitæ, Jesua, Bennui, Cedmihel, Sarebia, Juda, Mathanias, super hymnos ipsi et fratres eorum :
Nehemiah 12 9 et Becbecia atque Hanni, et fratres eorum, unusquisque in officio suo.
Nehemiah 12 10 Josue autem genuit Joacim, et Joacim genuit Eliasib, et Eliasib genuit Jojada,
Nehemiah 12 11 et Jojada genuit Jonathan, et Jonathan genuit Jeddoa.
Nehemiah 12 12 In diebus autem Joacim erant sacerdotes et principes familiarum : Saraiæ, Maraia : Jeremiæ, Hanania :
Nehemiah 12 13 Esdræ, Mosollam : Amariæ, Johanan :
Nehemiah 12 14 Milicho, Jonathan : Sebeniæ, Joseph :
Nehemiah 12 15 Haram, Edna : Maraioth, Helci :
Nehemiah 12 16 Adaiæ, Zacharia : Genthon, Mosollam :
Nehemiah 12 17 Abiæ, Zechri : Miamin et Moadiæ, Phelti :
Nehemiah 12 18 Belgæ, Sammua : Semaiæ, Jonathan :
Nehemiah 12 19 Jojarib, Mathanai : Jodaiæ, Azzi :
Nehemiah 12 20 Sellai, Celai : Amoc, Heber :
Nehemiah 12 21 Helciæ, Hasebia : Idaiæ, Nathanaël.
Nehemiah 12 22 Levitæ in diebus Eliasib, et Jojada, et Johanan, et Jeddoa, scripti principes familiarum, et sacerdotes in regno Darii Persæ.
Nehemiah 12 23 Filii Levi principes familiarum, scripti in libro verborum dierum, et usque ad dies Jonathan, filii Eliasib.
Nehemiah 12 24 Et principes Levitarum, Hasebia, Serebia, et Josue filius Cedmihel : et fratres eorum per vices suas, ut laudarent et confiterentur juxta præceptum David viri Dei, et observarent æque per ordinem.
Nehemiah 12 25 Mathania, et Becbecia, Obedia, Mosollam, Telmon, Accub, custodes portarum et vestibulorum ante portas.
Nehemiah 12 26 Hi in diebus Joacim filii Josue, filii Josedec, et in diebus Nehemiæ ducis, et Esdræ sacerdotis scribæque.
Nehemiah 12 27 In dedicatione autem muri Jerusalem, requisierunt Levitas de omnibus locis suis ut adducerent eos in Jerusalem, et facerent dedicationem et lætitiam in actione gratiarum, et cantico, et in cymbalis, psalteriis, et citharis.
Nehemiah 12 28 Congregati sunt autem filii cantorum de campestribus circa Jerusalem, et de villis Nethuphathi,
Nehemiah 12 29 et de domo Galgal, et de regionibus Geba et Azmaveth : quoniam villas ædificaverunt sibi cantores in circuitu Jerusalem.
Nehemiah 12 30 Et mundati sunt sacerdotes et Levitæ, et mundaverunt populum, et portas, et murum.
Nehemiah 12 31 Ascendere autem feci principes Juda super murum, et statui duos magnos choros laudantium. Et ierunt ad dexteram super murum ad portam sterquilinii.
Nehemiah 12 32 Et ivit post eos Osaias, et media pars principum Juda,
Nehemiah 12 33 et Azarias, Esdras, et Mosollam, Judas, et Benjamin, et Semeia, et Jeremias.
Nehemiah 12 34 Et de filiis sacerdotum in tubis, Zacharias filius Jonathan, filius Semeiæ, filius Mathaniæ, filius Michaiæ, filius Zechur, filius Asaph,
Nehemiah 12 35 et fratres ejus Semeia, et Azareel, Malalai, Galalai, Maai, Nathanaël, et Judas, et Hanani, in vasis cantici David viri Dei : et Esdras scriba ante eos in porta fontis.
Nehemiah 12 36 Et contra eos ascenderunt in gradibus civitatis David in ascensu muri super domum David, et usque ad portam aquarum ad orientem.
Nehemiah 12 37 Et chorus secundus gratias referentium ibat ex adverso, et ego post eum, et media pars populi super murum, et super turrim furnorum, et usque ad murum latissimum,
Nehemiah 12 38 et super portam Ephraim, et super portam antiquam, et super portam piscium et turrim Hananeel, et turrim Emath, et usque ad portam gregis : et steterunt in porta custodiæ,
Nehemiah 12 39 steteruntque duo chori laudantium in domo Dei, et ego, et dimidia pars magistratuum mecum.
Nehemiah 12 40 Et sacerdotes, Eliachim, Maasia, Miamin, Michea, Elioënai, Zacharia, Hanania in tubis,
Nehemiah 12 41 et Maasia, et Semeia, et Eleazar, et Azzi, et Johanan, et Melchia, et Ælam, et Ezer. Et clare cecinerunt cantores, et Jezraia præpositus :
Nehemiah 12 42 et immolaverunt in die illa victimas magnas, et lætati sunt : Deus enim lætificaverat eos lætitia magna : sed et uxores eorum, et liberi gavisi sunt, et audita est lætitia Jerusalem procul.
Nehemiah 12 43 Recensuerunt quoque in die illa viros super gazophylacia thesauri ad libamina, et ad primitias, et ad decimas, ut introferrent per eos principes civitatis in decore gratiarum actionis, sacerdotes et Levitas : quia lætificatus est Juda in sacerdotibus et Levitis adstantibus.
Nehemiah 12 44 Et custodierunt observationem Dei sui, et observationem expiationis, et cantores, et janitores juxta præceptum David, et Salomonis filii ejus,
Nehemiah 12 45 quia in diebus David et Asaph ab exordio erant principes constituti cantorum in carmine laudantium et confitentium Deo.
Nehemiah 12 46 Et omnis Israël, in diebus Zorobabel, et in diebus Nehemiæ, dabant partes cantoribus et janitoribus per dies singulos, et sanctificabant Levitas, et Levitæ sanctificabant filios Aaron.
Nehemiah 13 1 In die autem illo, lectum est in volumine Moysi, audiente populo : et inventum est scriptum in eo, quod non debeant introire Ammonites et Moabites in ecclesiam Dei usque in æternum :
Nehemiah 13 2 eo quod non occurrerint filiis Israël cum pane et aqua, et conduxerint adversum eos Balaam, ad maledicendum eis : et convertit Deus noster maledictionem in benedictionem.
Nehemiah 13 3 Factum est autem, cum audissent legem, separaverunt omnem alienigenam ab Israël.
Nehemiah 13 4 Et super hoc erat Eliasib sacerdos, qui fuerat præpositus in gazophylacio domus Dei nostri, et proximus Tobiæ.
Nehemiah 13 5 Fecit ergo sibi gazophylacium grande, et ibi erant ante eum reponentes munera, et thus, et vasa, et decimam frumenti, vini, et olei, partes Levitarum, et cantorum, et janitorum, et primitias sacerdotales.
Nehemiah 13 6 In omnibus autem his non fui in Jerusalem, quia anno trigesimo secundo Artaxerxis regis Babylonis veni ad regem, et in fine dierum rogavi regem.
Nehemiah 13 7 Et veni in Jerusalem, et intellexi malum, quod fecerat Eliasib Tobiæ, ut faceret ei thesaurum in vestibulis domus Dei.
Nehemiah 13 8 Et malum mihi visum est valde. Et projeci vasa domus Tobiæ foras de gazophylacio :
Nehemiah 13 9 præcepique et emundaverunt gazophylacia : et retuli ibi vasa domus Dei, sacrificium, et thus.
Nehemiah 13 10 Et cognovi quod partes Levitarum non fuissent datæ : et fugisset unusquisque in regionem suam de Levitis, et cantoribus, et de his qui ministrabant :
Nehemiah 13 11 et egi causam adversus magistratus, et dixi : Quare dereliquimus domum Dei ? Et congregavi eos, et feci stare in stationibus suis.
Nehemiah 13 12 Et omnis Juda apportabat decimam frumenti, vini, et olei, in horrea.
Nehemiah 13 13 Et constituimus super horrea Selemiam sacerdotem, et Sadoc scribam, et Phadaiam de Levitis, et juxta eos Hanan filium Zachur, filium Mathaniæ : quoniam fideles comprobati sunt, et ipsis creditæ sunt partes fratrum suorum.
Nehemiah 13 14 Memento mei, Deus meus, pro hoc, et ne deleas miserationes meas, quas feci in domo Dei mei, et in cæremoniis ejus.
Nehemiah 13 15 In diebus illis vidi in Juda calcantes torcularia in sabbato, portantes acervos, et onerantes super asinos vinum, et uvas, et ficus, et omne onus, et inferentes in Jerusalem, die sabbati. Et contestatus sum ut in die qua vendere liceret, venderent.
Nehemiah 13 16 Et Tyrii habitaverunt in ea inferentes pisces, et omnia venalia : et vendebant in sabbatis filiis Juda in Jerusalem :
Nehemiah 13 17 et objurgavi optimates Juda, et dixi eis : Quæ est hæc res mala, quam vos facitis, et profanatis diem sabbati ?
Nehemiah 13 18 Numquid non hæc fecerunt patres nostri, et adduxit Deus noster super nos omne malum hoc, et super civitatem hanc ? et vos additis iracundiam super Israël violando sabbatum.
Nehemiah 13 19 Factum est autem, cum quievissent portæ Jerusalem in die sabbati, dixi : et clauserunt januas, et præcepi ut non aperirent eas usque post sabbatum : et de pueris meis constitui super portas, ut nullus inferret onus in die sabbati.
Nehemiah 13 20 Et manserunt negotiatores, et vendentes universa venalia, foris Jerusalem semel et bis.
Nehemiah 13 21 Et contestatus sum eos, et dixi eis : Quare manetis ex adverso muri ? si secundo hoc feceritis, manum mittam in vos. Itaque ex tempore illo non venerunt in sabbato.
Nehemiah 13 22 Dixi quoque Levitis ut mundarentur, et venirent ad custodiendas portas, et sanctificandam diem sabbati : et pro hoc ergo memento mei, Deus meus, et parce mihi secundum multitudinem miserationum tuarum.
Nehemiah 13 23 Sed et in diebus illis vidi Judæos ducentes uxores Azotidas, Ammonitidas, et Moabitidas.
Nehemiah 13 24 Et filii eorum ex media parte loquebantur azotice, et nesciebant loqui judaice, et loquebantur juxta linguam populi et populi.
Nehemiah 13 25 Et objurgavi eos, et maledixi. Et cecidi ex eis viros, et decalvavi eos, et adjuravi in Deo, ut non darent filias suas filiis eorum, et non acciperent de filiabus eorum filiis suis, et sibimetipsis, dicens :
Nehemiah 13 26 Numquid non in hujuscemodi re peccavit Salomon rex Israël ? et certe in gentibus multis non erat rex similis ei, et dilectus Deo suo erat, et posuit eum Deus regem super omnem Israël : et ipsum ergo duxerunt ad peccatum mulieres alienigenæ.
Nehemiah 13 27 Numquid et nos inobedientes faciemus omne malum grande hoc ut prævaricemur in Deo nostro, et ducamus uxores peregrinas ?
Nehemiah 13 28 De filiis autem Jojada filii Eliasib sacerdotis magni, gener erat Sanaballat Horonites, quem fugavi a me.
Nehemiah 13 29 Recordare, Domine Deus meus, adversum eos qui polluunt sacerdotium, jusque sacerdotale et Leviticum.
Nehemiah 13 30 Igitur mundavi eos ab omnibus alienigenis, et constitui ordines sacerdotum et Levitarum, unumquemque in ministerio suo :
Nehemiah 13 31 et in oblatione lignorum in temporibus constitutis, et in primitivis : memento mei, Deus meus, in bonum. Amen.
Esther 1 1 In diebus Assueri, qui regnavit ab India usque Æthiopiam super centum viginti septem provincias :
Esther 1 2 quando sedit in solio regni sui, Susan civitas regni ejus exordium fuit.
Esther 1 3 Tertio igitur anno imperii sui fecit grande convivium cunctis principibus, et pueris suis, fortissimis Persarum, et Medorum inclytis, et præfectis provinciarum coram se,
Esther 1 4 ut ostenderet divitias gloriæ regni sui, ac magnitudinem, atque jactantiam potentiæ suæ, multo tempore, centum videlicet et octoginta diebus.
Esther 1 5 Cumque implerentur dies convivii, invitavit omnem populum, qui inventus est in Susan, a maximo usque ad minimum : et jussit septem diebus convivium præparari in vestibulo horti, et nemoris, quod regio cultu et manu consitum erat.
Esther 1 6 Et pendebant ex omni parte tentoria ærii coloris et carbasini ac hyacinthini, sustentata funibus byssinis, atque purpureis, qui eburneis circulis inserti erant, et columnis marmoreis fulciebantur. Lectuli quoque aurei et argentei, super pavimentum smaragdino et pario stratum lapide, dispositi erant : quod mira varietate pictura decorabat.
Esther 1 7 Bibebant autem qui invitati erant, aureis poculis, et aliis atque aliis vasis cibi inferebantur. Vinum quoque, ut magnificentia regia dignum erat, abundans, et præcipuum ponebatur.
Esther 1 8 Nec erat qui nolentes cogeret ad bibendum, sed sicut rex statuerat, præponens mensis singulos de principibus suis ut sumeret unusquisque quod vellet.
Esther 1 9 Vasthi quoque regina fecit convivium feminarum in palatio, ubi rex Assuerus manere consueverat.
Esther 1 10 Itaque die septimo, cum rex esset hilarior, et post nimiam potationem incaluisset mero, præcepit Maumam, et Bazatha, et Harbona, et Bagatha, et Abgatha, et Zethar, et Charchas, septem eunuchis, qui in conspectu ejus ministrabant,
Esther 1 11 ut introducerent reginam Vasthi coram rege, posito super caput ejus diademate, ut ostenderet cunctis populis et principibus pulchritudinem illius : erat enim pulchra valde.
Esther 1 12 Quæ renuit, et ad regis imperium, quod per eunuchos mandaverat, venire contempsit. Unde iratus rex, et nimio furore succensus,
Esther 1 13 interrogavit sapientes, qui ex more regio semper ei aderant, et illorum faciebat cuncta consilio, scientium leges, ac jura majorum
Esther 1 14 (erant autem primi et proximi, Charsena, et Sethar, et Admatha, et Tharsis, et Mares, et Marsana, et Mamuchan, septem duces Persarum, atque Medorum, qui videbant faciem regis, et primi post eum residere soliti erant) :
Esther 1 15 cui sententiæ Vasthi regina subjaceret, quæ Assueri regis imperium, quod per eunuchos mandaverat, facere noluisset.
Esther 1 16 Responditque Mamuchan, audiente rege atque principibus : Non solum regem læsit regina Vasthi, sed et omnes populos, et principes, qui sunt in cunctis provinciis regis Assueri.
Esther 1 17 Egredietur enim sermo reginæ ad omnes mulieres, ut contemnant viros suos, et dicant : Rex Assuerus jussit ut regina Vasthi intraret ad eum, et illa noluit.
Esther 1 18 Atque hoc exemplo omnes principum conjuges Persarum atque Medorum, parvipendent imperia maritorum : unde regis justa est indignatio.
Esther 1 19 Si tibi placet, egrediatur edictum a facie tua, et scribatur juxta legem Persarum atque Medorum, quam præteriri illicitum est, ut nequaquam ultra Vasthi ingrediatur ad regem, sed regnum illius, altera, quæ melior est illa, accipiat.
Esther 1 20 Et hoc in omne (quod latissimum est) provinciarum tuarum divulgetur imperium, et cunctæ uxores, tam majorum quam minorum, deferant maritis suis honorem.
Esther 1 21 Placuit consilium ejus regi, et principibus : fecitque rex juxta consilium Mamuchan,
Esther 1 22 et misit epistolas ad universas provincias regni sui, ut quæque gens audire et legere poterat, diversis linguis et litteris, esse viros principes ac majores in domibus suis : et hoc per cunctos populos divulgari.
Esther 2 1 His ita gestis, postquam regis Assueri indignatio deferbuerat, recordatus est Vasthi, et quæ fecisset, vel quæ passa esset :
Esther 2 2 dixeruntque pueri regis, ac ministri ejus : Quærantur regi puellæ virgines ac speciosæ,
Esther 2 3 et mittantur qui considerent per universas provincias puellas speciosas et virgines : et adducant eas ad civitatem Susan, et tradant eas in domum feminarum sub manu Egei eunuchi, qui est præpositus et custos mulierum regiarum : et accipiant mundum muliebrem, et cetera ad usus necessaria.
Esther 2 4 Et quæcumque inter omnes oculis regis placuerit, ipsa regnet pro Vasthi. Placuit sermo regi : et ita, ut suggesserant, jussit fieri.
Esther 2 5 Erat vir Judæus in Susan civitate, vocabulo Mardochæus filius Jair, filii Semei, filii Cis, de stirpe Jemini,
Esther 2 6 qui translatus fuerat de Jerusalem eo tempore, quo Jechoniam regem Juda Nabuchodonosor rex Babylonis transtulerat,
Esther 2 7 qui fuit nutritius filiæ fratris sui Edissæ, quæ altero nomine vocabatur Esther : et utrumque parentem amiserat : pulchra nimis, et decora facie. Mortuisque patre ejus ac matre, Mardochæus sibi eam adoptavit in filiam.
Esther 2 8 Cumque percrebruisset regis imperium, et juxta mandatum illius multæ pulchræ virgines adducerentur Susan, et Egeo traderentur eunucho, Esther quoque inter ceteras puellas ei tradita est, ut servaretur in numero feminarum.
Esther 2 9 Quæ placuit ei, et invenit gratiam in conspectu illius. Et præcepit eunucho, ut acceleraret mundum muliebrem, et traderet ei partes suas, et septem puellas speciosissimas de domo regis, et tam ipsam, quam pedissequas ejus ornaret atque excoleret.
Esther 2 10 Quæ noluit indicare ei populum et patriam suam : Mardochæus enim præceperat ei, ut de hac re omnino reticeret :
Esther 2 11 qui deambulabat quotidie ante vestibulum domus, in qua electæ virgines servabantur, curam agens salutis Esther, et scire volens quid ei accideret.
Esther 2 12 Cum autem venisset tempus singularum per ordinem puellarum, ut intrarent ad regem, expletis omnibus, quæ ad cultum muliebrem pertinebant, mensis duodecimus vertebatur : ita dumtaxat, ut sex mensibus oleo ungerentur myrrhino, et aliis sex quibusdam pigmentis et aromatibus uterentur.
Esther 2 13 Ingredientesque ad regem, quidquid postulassent ad ornatum pertinens, accipiebant : et ut eis placuerat, compositæ de triclinio feminarum ad regis cubiculum transibant.
Esther 2 14 Et quæ intraverat vespere, egrediebatur mane, atque inde in secundas ædes deducebatur, quæ sub manu Susagazi eunuchi erant, qui concubinis regis præsidebat : nec habebat potestatem ad regem ultra redeundi, nisi voluisset rex, et eam venire jussisset ex nomine.
Esther 2 15 Evoluto autem tempore per ordinem, instabat dies, quo Esther filia Abihail fratris Mardochæi, quam sibi adoptaverat in filiam, deberet intrare ad regem. Quæ non quæsivit muliebrem cultum, sed quæcumque voluit Egeus eunuchus custos virginum, hæc ei ad ornatum dedit. Erat enim formosa valde, et incredibili pulchritudine, omnium oculis gratiosa et amabilis videbatur.
Esther 2 16 Ducta est itaque ad cubiculum regis Assueri mense decimo, qui vocatur Tebeth, septimo anno regni ejus.
Esther 2 17 Et adamavit eam rex plus quam omnes mulieres, habuitque gratiam et misericordiam coram eo super omnes mulieres, et posuit diadema regni in capite ejus, fecitque eam regnare in loco Vasthi.
Esther 2 18 Et jussit convivium præparari permagnificum cunctis principibus et servis suis pro conjunctione et nuptiis Esther. Et dedit requiem universis provinciis, ac dona largitus est juxta magnificentiam principalem.
Esther 2 19 Cumque secundo quærerentur virgines et congregarentur, Mardochæus manebat ad januam regis :
Esther 2 20 necdum prodiderat Esther patriam, et populum suum, juxta mandatum ejus. Quidquid enim ille præcipiebat, observabat Esther : et ita cuncta faciebat ut eo tempore solita erat, quo eam parvulam nutriebat.
Esther 2 21 Eo igitur tempore, quo Mardochæus ad regis januam morabatur, irati sunt Bagathan, et Thares duo eunuchi regis, qui janitores erant, et in primo palatii limine præsidebant : volueruntque insurgere in regem, et occidere eum.
Esther 2 22 Quod Mardochæum non latuit, statimque nuntiavit reginæ Esther : et illa regi ex nomine Mardochæi, qui ad se rem detulerat.
Esther 2 23 Quæsitum est, et inventum : et appensus est uterque eorum in patibulo. Mandatumque est historiis, et annalibus traditum coram rege.
Esther 3 1 Post hæc rex Assuerus exaltavit Aman filium Amadathi, qui erat de stirpe Agag : et posuit solium ejus super omnes principes, quos habebat.
Esther 3 2 Cunctique servi regis, qui in foribus palatii versabantur, flectebant genua, et adorabant Aman : sic enim præceperat eis imperator ; solus Mardochæus non flectebat genu, neque adorabat eum.
Esther 3 3 Cui dixerunt pueri regis, qui ad fores palatii præsidebant : Cur præter ceteros non observas mandatum regis?
Esther 3 4 Cumque hoc crebrius dicerent, et ille nollet audire, nuntiaverunt Aman, scire cupientes utrum perseveraret in sententia : dixerat enim eis se esse Judæum.
Esther 3 5 Quod cum audisset Aman, et experimento probasset quod Mardochæus non flecteret sibi genu, nec se adoraret, iratus est valde,
Esther 3 6 et pro nihilo duxit in unum Mardochæum mittere manus suas : audierat enim quod esset gentis Judææ ; magisque voluit omnem Judæorum, qui erant in regno Assueri, perdere nationem.
Esther 3 7 Mense primo (cujus vocabulum est Nisan) anno duodecimo regni Assueri, missa est sors in urnam, quæ hebraice dicitur phur, coram Aman, quo die et quo mense gens Judæorum deberet interfici : et exivit mensis duodecimus, qui vocatur Adar.
Esther 3 8 Dixitque Aman regi Assuero : Est populus per omnes provincias regni tui dispersus, et a se mutuo separatus, novis utens legibus et cæremoniis, insuper et regis scita contemnens. Et optime nosti quod non expediat regno tuo ut insolescat per licentiam.
Esther 3 9 Si tibi placet, decerne, ut pereat, et decem millia talentorum appendam arcariis gazæ tuæ.
Esther 3 10 Tulit ergo rex annulum, quo utebatur, de manu sua, et dedit eum Aman filio Amadathi de progenie Agag, hosti Judæorum,
Esther 3 11 dixitque ad eum : Argentum, quod tu polliceris, tuum sit ; de populo age quod tibi placet.
Esther 3 12 Vocatique sunt scribæ regis mense primo Nisan, tertiadecima die ejusdem mensis : et scriptum est, ut jusserat Aman, ad omnes satrapas regis, et judices provinciarum, diversarumque gentium, ut quæque gens legere poterat, et audire pro varietate linguarum ex nomine regis Assueri : et litteræ signatæ ipsius annulo,
Esther 3 13 missæ sunt per cursores regis ad universas provincias ut occiderent atque delerent omnes Judæos, a puero usque ad senem, parvulos, et mulieres, uno die, hoc est tertiodecimo mensis duodecimi, qui vocatur Adar ; et bona eorum diriperent.
Esther 3 14 Summa autem epistolarum hæc fuit, ut omnes provinciæ scirent, et pararent se ad prædictam diem.
Esther 3 15 Festinabant cursores, qui missi erant, regis imperium explere. Statimque in Susan pependit edictum, rege et Aman celebrante convivium, et cunctis Judæis, qui in urbe erant, flentibus.
Esther 4 1 Quæ cum audisset Mardochæus, scidit vestimenta sua, et indutus est sacco, spargens cinerem capiti : et in platea mediæ civitatis voce magna clamabat, ostendens amaritudinem animi sui,
Esther 4 2 et hoc ejulatu usque ad fores palatii gradiens. Non enim erat licitum indutum sacco aulam regis intrare.
Esther 4 3 In omnibus quoque provinciis, oppidis, ac locis, ad quæ crudele regis dogma pervenerat, planctus ingens erat apud Judæos, jejunium, ululatus, et fletus, sacco et cinere multis pro strato utentibus.
Esther 4 4 Ingressæ autem sunt puellæ Esther et eunuchi, nuntiaveruntque ei. Quod audiens consternata est, et vestem misit, ut ablato sacco induerent eum : quam accipere noluit.
Esther 4 5 Accitoque Athach eunucho, quem rex ministrum ei dederat, præcepit ei ut iret ad Mardochæum, et disceret ab eo cur hoc faceret.
Esther 4 6 Egressusque Athach, ivit ad Mardochæum stantem in platea civitatis, ante ostium palatii :
Esther 4 7 qui indicavit ei omnia, quæ acciderant, quomodo Aman promisisset ut in thesauros regis pro Judæorum nece inferret argentum.
Esther 4 8 Exemplar quoque edicti, quod pendebat in Susan, dedit ei, ut reginæ ostenderet, et moneret eam, ut intraret ad regem, et deprecaretur eum pro populo suo.
Esther 4 9 Regressus Athach, nuntiavit Esther omnia, quæ Mardochæus dixerat.
Esther 4 10 Quæ respondit ei, et jussit ut diceret Mardochæo :
Esther 4 11 Omnes servi regis, et cunctæ, quæ sub ditione ejus sunt, norunt provinciæ, quod sive vir, sive mulier non vocatus, interius atrium regis intraverit, absque ulla cunctatione statim interficiatur : nisi forte rex auream virgam ad eum tetenderit pro signo clementiæ, atque ita possit vivere. Ego igitur quomodo ad regem intrare potero, quæ triginta jam diebus non sum vocata ad eum ?
Esther 4 12 Quod cum audisset Mardochæus,
Esther 4 13 rursum mandavit Esther, dicens : Ne putes quod animam tuam tantum liberes, quia in domo regis es præ cunctis Judæis :
Esther 4 14 si enim nunc silueris, per aliam occasionem liberabuntur Judæi : et tu, et domus patris tui peribitis. Et quis novit utrum idcirco ad regnum veneris, ut in tali tempore parareris?
Esther 4 15 Rursumque Esther hæc Mardochæo verba mandavit :
Esther 4 16 Vade et congrega omnes Judæos, quos in Susan repereris, et orate pro me. Non comedatis, et non bibatis tribus diebus, et tribus noctibus : et ego cum ancillis meis similiter jejunabo, et tunc ingrediar ad regem contra legem faciens, non vocata, tradensque me morti et periculo.
Esther 4 17 Ivit itaque Mardochæus, et fecit omnia, quæ ei Esther præceperat.
Esther 5 1 Die autem tertio induta est Esther regalibus vestimentis, et stetit in atrio domus regiæ, quod erat interius, contra basilicam regis : at ille sedebat super solium suum in consistorio palatii contra ostium domus.
Esther 5 2 Cumque vidisset Esther reginam stantem, placuit oculis ejus, et extendit contra eam virgam auream, quam tenebat manu : quæ accedens, osculata est summitatem virgæ ejus.
Esther 5 3 Dixitque ad eam rex : Quid vis, Esther regina ? quæ est petitio tua ? etiam si dimidiam partem regni petieris, dabitur tibi.
Esther 5 4 At illa respondit : Si regi placet, obsecro ut venias ad me hodie, et Aman tecum ad convivium, quod paravi.
Esther 5 5 Statimque rex, Vocate, inquit, cito Aman ut Esther obediat voluntati. Venerunt itaque rex et Aman ad convivium, quod eis regina paraverat.
Esther 5 6 Dixitque ei rex, postquam vinum biberat abundanter : Quid petis ut detur tibi? et pro qua re postulas ? etiam si dimidiam partem regni mei petieris, impetrabis.
Esther 5 7 Cui respondit Esther : Petitio mea, et preces sunt istæ :
Esther 5 8 si inveni in conspectu regis gratiam, et si regi placet ut det mihi quod postulo, et meam impleat petitionem : veniat rex et Aman ad convivium quod paravi eis, et cras aperiam regi voluntatem meam.
Esther 5 9 Egressus est itaque illo die Aman lætus et alacer. Cumque vidisset Mardochæum sedentem ante fores palatii, et non solum non assurrexisse sibi, sed nec motum quidem de loco sessionis suæ, indignatus est valde :
Esther 5 10 et dissimulata ira, reversus in domum suam, convocavit ad se amicos suos, et Zares uxorem suam :
Esther 5 11 et exposuit illis magnitudinem divitiarum suarum, filiorumque turbam, et quanta eum gloria super omnes principes et servos suos rex elevasset.
Esther 5 12 Et post hæc ait : Regina quoque Esther nullum alium vocavit ad convivium cum rege præter me : apud quam etiam cras cum rege pransurus sum.
Esther 5 13 Et cum hæc omnia habeam, nihil me habere puto, quamdiu videro Mardochæum Judæum sedentem ante fores regias.
Esther 5 14 Responderuntque ei Zares uxor ejus, et ceteri amici : Jube parari excelsam trabem, habentem altitudinis quinquaginta cubitos, et dic mane regi ut appendatur super eam Mardochæus, et sic ibis cum rege lætus ad convivium. Placuit ei consilium, et jussit excelsam parari crucem.
Esther 6 1 Noctem illam duxit rex insomnem, jussitque sibi afferri historias et annales priorum temporum. Quæ cum illo præsente legerentur,
Esther 6 2 ventum est ad illum locum ubi scriptum erat quomodo nuntiasset Mardochæus insidias Bagathan, et Thares eunuchorum, regem Assuerum jugulare cupientium.
Esther 6 3 Quod cum audisset rex, ait : Quid pro hac fide honoris ac præmii Mardochæus consecutus est ? Dixerunt ei servi illius ac ministri : Nihil omnino mercedis accepit.
Esther 6 4 Statimque rex, Quis est, inquit, in atrio ? Aman quippe interius atrium domus regiæ intraverat, ut suggereret regi, et juberet Mardochæum affigi patibulo, quod ei fuerat præparatum.
Esther 6 5 Responderunt pueri : Aman stat in atrio. Dixitque rex : Ingrediatur.
Esther 6 6 Cumque esset ingressus, ait illi : Quid debet fieri viro, quem rex honorare desiderat? Cogitans autem in corde suo Aman, et reputans quod nullum alium rex, nisi se, vellet honorare,
Esther 6 7 respondit : Homo, quem rex honorare cupit,
Esther 6 8 debet indui vestibus regiis, et imponi super equum, qui de sella regis est, et accipere regium diadema super caput suum,
Esther 6 9 et primus de regiis principibus, ac tyrannis teneat equum ejus, et per plateam civitatis incedens clamet, et dicat : Sic honorabitur, quemcumque voluerit rex honorare.
Esther 6 10 Dixitque ei rex : Festina, et sumpta stola et equo, fac, ut locutus es, Mardochæo Judæo, qui sedet ante fores palatii. Cave ne quidquam de his, quæ locutus es, prætermittas.
Esther 6 11 Tulit itaque Aman stolam et equum, indutumque Mardochæum in platea civitatis, et impositum equo præcedebat, atque clamabat : Hoc honore condignus est, quemcumque rex voluerit honorare.
Esther 6 12 Reversusque est Mardochæus ad januam palatii : et Aman festinavit ire in domum suam, lugens et operto capite :
Esther 6 13 narravitque Zares uxori suæ, et amicis, omnia quæ evenissent sibi. Cui responderunt sapientes, quos habebat in consilio, et uxor ejus : Si de semine Judæorum est Mardochæus, ante quem cadere cœpisti, non poteris ei resistere, sed cades in conspectu ejus.
Esther 6 14 Adhuc illis loquentibus, venerunt eunuchi regis, et cito eum ad convivium, quod regina paraverat, pergere compulerunt.
Esther 7 1 Intravit itaque rex et Aman, ut biberent cum regina.
Esther 7 2 Dixitque ei rex etiam secunda die, postquam vino incaluerat : Quæ est petitio tua, Esther, ut detur tibi ? et quid vis fieri ? etiam si dimidiam partem regni mei petieris, impetrabis.
Esther 7 3 Ad quem illa respondit : Si inveni gratiam in oculis tuis o rex, et si tibi placet, dona mihi animam meam pro qua rogo, et populum meum pro quo obsecro.
Esther 7 4 Traditi enim sumus ego et populus meus, ut conteramur, jugulemur, et pereamus. Atque utinam in servos et famulas venderemur : esset tolerabile malum, et gemens tacerem : nunc autem hostis noster est, cujus crudelitas redundat in regem.
Esther 7 5 Respondensque rex Assuerus ait : Quis est iste, et cujus potentiæ, ut hæc audeat facere ?
Esther 7 6 Dixitque Esther : Hostis et inimicus noster pessimus iste est Aman. Quod ille audiens, illico obstupuit, vultum regis ac reginæ ferre non sustinens.
Esther 7 7 Rex autem iratus surrexit, et de loco convivii intravit in hortum arboribus consitum. Aman quoque surrexit ut rogaret Esther reginam pro anima sua : intellexit enim a rege sibi paratum malum.
Esther 7 8 Qui cum reversus esset de horto nemoribus consito, et intrasset convivii locum, reperit Aman super lectulum corruisse, in quo jacebat Esther, et ait : Etiam reginam vult opprimere, me præsente, in domo mea. Necdum verbum de ore regis exierat, et statim operuerunt faciem ejus.
Esther 7 9 Dixitque Harbona, unus de eunuchis, qui stabant in ministerio regis : En lignum, quod paraverat Mardochæo, qui locutus est pro rege, stat in domo Aman, habens altitudinis quinquaginta cubitos. Cui dixit rex : Appendite eum in eo.
Esther 7 10 Suspensus est itaque Aman in patibulo quod paraverat Mardochæo : et regis ira quievit.
Esther 8 1 Die illo dedit rex Assuerus Esther reginæ domum Aman adversarii Judæorum, et Mardochæus ingressus est ante faciem regis. Confessa est enim ei Esther quod esset patruus suus.
Esther 8 2 Tulitque rex annulum, quem ab Aman recipi jusserat, et tradidit Mardochæo. Esther autem constituit Mardochæum super domum suam.
Esther 8 3 Nec his contenta, procidit ad pedes regis, flevitque et locuta ad eum oravit ut malitiam Aman Agagitæ, et machinationes ejus pessimas, quas excogitaverat contra Judæos, juberet irritas fieri.
Esther 8 4 At ille ex more sceptrum aureum protendit manu, quo signum clementiæ monstrabatur : illaque consurgens stetit ante eum,
Esther 8 5 et ait : Si placet regi, et si inveni gratiam in oculis ejus, et deprecatio mea non ei videtur esse contraria, obsecro, ut novis epistolis, veteres Aman litteræ, insidiatoris et hostis Judæorum, quibus eos in cunctis regis provinciis perire præceperat, corrigantur.
Esther 8 6 Quomodo enim potero sustinere necem et interfectionem populi mei ?
Esther 8 7 Responditque rex Assuerus Esther reginæ, et Mardochæo Judæo : Domum Aman concessi Esther, et ipsum jussi affigi cruci, quia ausus est manum mittere in Judæos.
Esther 8 8 Scribite ergo Judæis, sicut vobis placet, regis nomine, signantes litteras annulo meo. Hæc enim consuetudo erat, ut epistolis, quæ ex regis nomine mittebantur, et illius annulo signatæ erant, nemo auderet contradicere.
Esther 8 9 Accitisque scribis et librariis regis (erat autem tempus tertii mensis, qui appellatur Siban) vigesima et tertia die illius scriptæ sunt epistolæ, ut Mardochæus voluerat, ad Judæos, et ad principes, procuratoresque et judices, qui centum viginti septem provinciis ab India usque ad Æthiopiam præsidebant : provinciæ atque provinciæ, populo et populo juxta linguas et litteras suas, et Judæis, prout legere poterant, et audire.
Esther 8 10 Ipsæque epistolæ, quæ regis nomine mittebantur, annulo ipsius obsignatæ sunt, et missæ per veredarios : qui per omnes provincias discurrentes, veteres litteras novis nuntiis prævenirent.
Esther 8 11 Quibus imperavit rex, ut convenirent Judæos per singulas civitates, et in unum præciperent congregari ut starent pro animabus suis, et omnes inimicos suos cum conjugibus ac liberis et universis domibus, interficerent atque delerent, et spolia eorum diriperent.
Esther 8 12 Et constituta est per omnes provincias una ultionis dies, id est tertiadecima mensis duodecimi Adar.
Esther 8 13 Summaque epistolæ hæc fuit, ut in omnibus terris ac populis, qui regis Assueri subjacebant imperio, notum fieret paratos esse Judæos ad capiendam vindictam de hostibus suis.
Esther 8 14 Egressique sunt veredarii celeres nuntia perferentes, et edictum regis pependit in Susan.
Esther 8 15 Mardochæus autem de palatio, et de conspectu regis egrediens, fulgebat vestibus regiis, hyacinthinis videlicet et æriis, coronam auream portans in capite, et amictus serico pallio atque purpureo. Omnisque civitas exultavit, atque lætata est.
Esther 8 16 Judæis autem nova lux oriri visa est, gaudium, honor, et tripudium.
Esther 8 17 Apud omnes populos, urbes, atque provincias, quocumque regis jussa veniebant, mira exultatio, epulæ atque convivia, et festus dies : in tantum ut plures alterius gentis et sectæ eorum religioni et cæremoniis jungerentur. Grandis enim cunctos judaici nominis terror invaserat.
Esther 9 1 Igitur duodecimi mensis, quem Adar vocari ante jam diximus, tertiadecima die, quando cunctis Judæis interfectio parabatur, et hostes eorum inhiabant sanguini, versa vice Judæi superiores esse cœperunt, et se de adversariis vindicare.
Esther 9 2 Congregatique sunt per singulas civitates, oppida, et loca, ut extenderent manum contra inimicos, et persecutores suos. Nullusque ausus est resistere, eo quod omnes populos magnitudinis eorum formido penetrarat.
Esther 9 3 Nam et provinciarum judices, et duces, et procuratores, omnisque dignitas, quæ singulis locis ac operibus præerat, extollebant Judæos timore Mardochæi :
Esther 9 4 quem principem esse palatii, et plurimum posse cognoverant : fama quoque nominis ejus crescebat quotidie, et per cunctorum ora volitabat.
Esther 9 5 Itaque percusserunt Judæi inimicos suos plaga magna, et occiderunt eos, reddentes eis quod sibi paraverant facere :
Esther 9 6 in tantum ut etiam in Susan quingentos viros interficerent, extra decem filios Aman Agagitæ hostis Judæorum : quorum ista sunt nomina :
Esther 9 7 Pharsandatha, et Delphon, et Esphatha,
Esther 9 8 et Phoratha, et Adalia, et Aridatha,
Esther 9 9 et Phermesta et Arisai, et Aridai, et Jezatha.
Esther 9 10 Quos cum occidissent, prædas de substantiis eorum tangere noluerunt.
Esther 9 11 Statimque numerus eorum, qui occisi erant in Susan, ad regem relatus est.
Esther 9 12 Qui dixit reginæ : In urbe Susan interfecerunt Judæi quingentos viros, et alios decem filios Aman : quantam putas eos exercere cædem in universis provinciis ? quid ultra postulas, et quid vis ut fieri jubeam ?
Esther 9 13 Cui illa respondit : Si regi placet, detur potestas Judæis, ut sicut fecerunt hodie in Susan, sic et cras faciant, et decem filii Aman in patibulis suspendantur.
Esther 9 14 Præcepitque rex ut ita fieret. Statimque in Susan pependit edictum, et decem filii Aman suspensi sunt.
Esther 9 15 Congregatis Judæis quartadecima die mensis Adar, interfecti sunt in Susan trecenti viri : nec eorum ab illis direpta substantia est.
Esther 9 16 Sed et per omnes provincias, quæ ditioni regis subjacebant, pro animabus suis steterunt Judæi, interfectis hostibus ac persecutoribus suis : in tantum ut septuaginta quinque millia occisorum implerentur, et nullus de substantiis eorum quidquam contingeret.
Esther 9 17 Dies autem tertiusdecimus mensis Adar primus apud omnes interfectionis fuit, et quartadecima die cædere desierunt. Quem constituerunt esse solemnem, ut in eo omni tempore deinceps vacarent epulis, gaudio atque conviviis.
Esther 9 18 At hi, qui in urbe Susan cædem exercuerant, tertiodecimo et quartodecimo die ejusdem mensis in cæde versati sunt : quintodecimo autem die percutere desierunt. Et idcirco eumdem diem constituerunt solemnem epularum atque lætitiæ.
Esther 9 19 Hi vero Judæi, qui in oppidis non muratis ac villis morabantur, quartumdecimum diem mensis Adar conviviorum et gaudii decreverunt, ita ut exultent in eo, et mittant sibi mutuo partes epularum et ciborum.
Esther 9 20 Scripsit itaque Mardochæus omnia hæc, et litteris comprehensa misit ad Judæos, qui in omnibus regis provinciis morabantur, tam in vicino positis, quam procul,
Esther 9 21 ut quartamdecimam et quintamdecimam diem mensis Adar pro festis susciperent, et revertente semper anno solemni celebrarent honore :
Esther 9 22 quia in ipsis diebus se ulti sunt Judæi de inimicis suis, et luctus atque tristitia in hilaritatem gaudiumque conversa sunt, essentque dies isti epularum atque lætitiæ, et mitterent sibi invicem ciborum partes, et pauperibus munuscula largirentur.
Esther 9 23 Susceperuntque Judæi in solemnem ritum cuncta quæ eo tempore facere cœperant, et quæ Mardochæus litteris facienda mandaverat.
Esther 9 24 Aman enim, filius Amadathi stirpis Agag, hostis et adversarius Judæorum, cogitavit contra eos malum, ut occideret illos, atque deleret : et misit phur, quod nostra lingua vertitur in sortem.
Esther 9 25 Et postea ingressa est Esther ad regem, obsecrans ut conatus ejus, litteris regis irriti fierent : et malum, quod contra Judæos cogitaverat, reverteretur in caput ejus. Denique et ipsum et filios ejus affixerunt cruci,
Esther 9 26 atque ex illo tempore dies isti appellati sunt phurim, id est sortium : eo quod phur, id est sors, in urnam missa fuerit. Et cuncta, quæ gesta sunt, epistolæ, id est libri hujus volumine continentur :
Esther 9 27 quæque sustinuerunt, et quæ deinceps immutata sunt, susceperunt Judæi super se et semen suum, et super cunctos, qui religioni eorum voluerunt copulari, ut nulli liceat duos hos dies absque solemnitate transigere : quos scriptura testatur, et certa expetunt tempora, annis sibi jugiter succedentibus.
Esther 9 28 Isti sunt dies, quos nulla umquam delebit oblivio : et per singulas generationes cunctæ in toto orbe provinciæ celebrabunt : nec est ulla civitas, in qua dies phurim, id est sortium, non observentur a Judæis, et ab eorum progenie, quæ his cæremoniis obligata est.
Esther 9 29 Scripseruntque Esther regina filia Abihail, et Mardochæus Judæus etiam secundam epistolam, ut omni studio dies ista solemnis sanciretur in posterum :
Esther 9 30 et miserunt ad omnes Judæos, qui in centum viginti septem provinciis regis Assueri versabantur, ut haberent pacem, et susciperent veritatem,
Esther 9 31 observantes dies sortium, et suo tempore cum gaudio celebrarent : sicut constituerant Mardochæus et Esther, et illi observanda susceperunt a se, et a semine suo, jejunia, et clamores, et sortium dies,
Esther 9 32 et omnia, quæ libri hujus, qui vocatur Esther, historia continentur.
Esther 10 1 Rex vero Assuerus omnem terram, et cunctas maris insulas fecit tributarias :
Esther 10 2 cujus fortitudo et imperium, et dignitas atque sublimitas, qua exaltavit Mardochæum, scripta sunt in libris Medorum, atque Persarum :
Esther 10 3 et quomodo Mardochæus judaici generis secundus a rege Assuero fuerit : et magnus apud Judæos, et acceptabilis plebi fratrum suorum, quærens bona populo suo, et loquens ea, quæ ad pacem seminis sui pertinerent.
Job 1 1 Vir erat in terra Hus, nomine Job ; et erat vir ille simplex, et rectus, ac timens Deum, et recedens a malo.
Job 1 2 Natique sunt ei septem filii, et tres filiæ.
Job 1 3 Et fuit possessio ejus septem millia ovium, et tria millia camelorum, quingenta quoque juga boum, et quingentæ asinæ, ac familia multa nimis : eratque vir ille magnus inter omnes orientales.
Job 1 4 Et ibant filii ejus, et faciebant convivium per domos, unusquisque in die suo. Et mittentes vocabant tres sorores suas, ut comederent et biberent cum eis.
Job 1 5 Cumque in orbem transissent dies convivii, mittebat ad eos Job, et sanctificabat illos ; consurgensque diluculo, offerebat holocausta pro singulis. Dicebat enim : Ne forte peccaverint filii mei, et benedixerint Deo in cordibus suis. Sic faciebat Job cunctis diebus.
Job 1 6 Quadam autem die, cum venissent filii Dei ut assisterent coram Domino, affuit inter eos etiam Satan.
Job 1 7 Cui dixit Dominus : Unde venis ? Qui respondens, ait : Circuivi terram, et perambulavi eam.
Job 1 8 Dixitque Dominus ad eum : Numquid considerasti servum meum Job, quod non sit ei similis in terra, homo simplex et rectus, ac timens Deum, et recedens a malo ?
Job 1 9 Cui respondens Satan, ait : Numquid Job frustra timet Deum ?
Job 1 10 Nonne tu vallasti eum, ac domum ejus, universamque substantiam per circuitum, operibus manuum ejus benedixisti, et possessio ejus crevit in terra ?
Job 1 11 Sed extende paululum manum tuam et tange cuncta quæ possidet, nisi in faciem benedixerit tibi.
Job 1 12 Dixit ergo Dominus ad Satan : Ecce universa quæ habet in manu tua sunt ; tantum in eum ne extendas manum tuam. Egressusque est Satan a facie Domini.
Job 1 13 Cum autem quadam die filii et filiæ ejus comederent et biberent vinum in domo fratris sui primogeniti,
Job 1 14 nuntius venit ad Job, qui diceret : Boves arabant, et asinæ pascebantur juxta eos ;
Job 1 15 et irruerunt Sabæi, tuleruntque omnia, et pueros percusserunt gladio ; et evasi ego solus, ut nuntiarem tibi.
Job 1 16 Cumque adhuc ille loqueretur, venit alter, et dixit : Ignis Dei cecidit e cælo, et tactas oves puerosque consumpsit ; et effugi ego solus, ut nuntiarem tibi.
Job 1 17 Sed et illo adhuc loquente, venit alius, et dixit : Chaldæi fecerunt tres turmas, et invaserunt camelos, et tulerunt eos, necnon et pueros percusserunt gladio : et ego fugi solus, ut nuntiarem tibi.
Job 1 18 Adhuc loquebatur ille, et ecce alius intravit, et dixit : Filiis tuis et filiabus vescentibus et bibentibus vinum in domo fratris sui primogeniti,
Job 1 19 repente ventus vehemens irruit a regione deserti, et concussit quatuor angulos domus, quæ corruens oppressit liberos tuos, et mortui sunt ; et effugi ego solus, ut nuntiarem tibi.
Job 1 20 Tunc surrexit Job, et scidit vestimenta sua ; et tonso capite, corruens in terram, adoravit,
Job 1 21 et dixit : Nudus egressus sum de utero matris meæ, et nudus revertar illuc. Dominus dedit, Dominus abstulit ; sicut Domino placuit, ita factum est. Sit nomen Domini benedictum.
Job 1 22 In omnibus his non peccavit Job labiis suis, neque stultum quid contra Deum locutus est.
Job 2 1 Factum est autem, cum quadam die venissent filii Dei, et starent coram Domino, venisset quoque Satan inter eos, et staret in conspectu ejus,
Job 2 2 ut diceret Dominus ad Satan : Unde venis ? Qui respondens ait : Circuivi terram, et perambulavi eam.
Job 2 3 Et dixit Dominus ad Satan : Numquid considerasti servum meum Job, quod non sit ei similis in terra, vir simplex et rectus, ac timens Dem, et recedens a malo, et adhuc retinens innocentiam ? Tu autem commovisti me adversus eum, ut affligerem eum frustra.
Job 2 4 Cui respondens Satan, ait : Pellem pro pelle, et cuncta quæ habet homo dabit pro anima sua ;
Job 2 5 alioquin mitte manum tuam, et tange os ejus et carnem ; et tunc videbis quod in faciem benedicat tibi.
Job 2 6 Dixit ergo Dominus ad Satan : Ecce in manu tua est ; verumtamen animam illius serva.
Job 2 7 Egressus igitur Satan a facie Domini, percussit Job ulcere pessimo, a planta pedis usque ad verticem ejus ;
Job 2 8 qui testa saniem radebat, sedens in sterquilinio.
Job 2 9 Dixit autem illi uxor sua : Adhuc tu permanes in simplicitate tua ? Benedic Deo, et morere.
Job 2 10 Qui ait ad illam : Quasi una de stultis mulieribus locuta es ; si bona suscepimus de manu Dei, mala quare non suscipiamus ? In omnibus his non peccavit Job labiis suis.
Job 2 11 Igitur audientes tres amici Job omne malum quod accidisset ei, venerunt singuli de loco suo, Eliphaz Themanites, et Baldad Suhites, et Sophar Naamathites. Condixerant enim ut pariter venientes visitarent eum, et consolarentur.
Job 2 12 Cumque elevassent procul oculos suos, non cognoverunt eum, et exclamantes ploraverunt, scissisque vestibus, sparserunt pulverem super caput suum in cælum.
Job 2 13 Et sederunt cum eo in terra septem diebus et septem noctibus ; et nemo loquebatur ei verbum, videbant enim dolorem esse vehementem.
Job 3 1 Post hæc aperuit Job os suum, et maledixit diei suo,
Job 3 2 et locutus est :
Job 3 3 Pereat dies in qua natus sum, et nox in qua dictum est : Conceptus est homo !
Job 3 4 Dies ille vertatur in tenebras ; non requirat eum Deus desuper, et non illustretur lumine.
Job 3 5 Obscurent eum tenebræ et umbra mortis ; occupet eum caligo, et involvatur amaritudine.
Job 3 6 Noctem illam tenebrosus turbo possideat ; non computetur in diebus anni, nec numeretur in mensibus.
Job 3 7 Sit nox illa solitaria, nec laude digna.
Job 3 8 Maledicant ei qui maledicunt diei, qui parati sunt suscitare Leviathan.
Job 3 9 Obtenebrentur stellæ caligine ejus ; expectet lucem, et non videat, nec ortum surgentis auroræ.
Job 3 10 Quia non conclusit ostia ventris qui portavit me, nec abstulit mala ab oculis meis.
Job 3 11 Quare non in vulva mortuus sum ? egressus ex utero non statim perii ?
Job 3 12 Quare exceptus genibus ? cur lactatus uberibus ?
Job 3 13 Nunc enim dormiens silerem, et somno meo requiescerem
Job 3 14 cum regibus et consulibus terræ, qui ædificant sibi solitudines ;
Job 3 15 aut cum principibus qui possident aurum, et replent domos suas argento ;
Job 3 16 aut sicut abortivum absconditum non subsisterem, vel qui concepti non viderunt lucem.
Job 3 17 Ibi impii cessaverunt a tumultu, et ibi requieverunt fessi robore.
Job 3 18 Et quondam vincti pariter sine molestia, non audierunt vocem exactoris.
Job 3 19 Parvus et magnus ibi sunt, et servus liber a domino suo.
Job 3 20 Quare misero data est lux, et vita his qui in amaritudine animæ sunt ?
Job 3 21 Qui expectant mortem, et non venit, quasi effodientes thesaurum ;
Job 3 22 gaudentque vehementer cum invenerint sepulchrum ?
Job 3 23 Viro cujus abscondita est via et circumdedit eum Deus tenebris ?
Job 3 24 Antequam comedam, suspiro ; et tamquam inundantes aquæ, sic rugitus meus ;
Job 3 25 quia timor quem timebam evenit mihi, et quod verebar accidit.
Job 3 26 Nonne dissimulavi ? nonne silui ? nonne quievi ? Et venit super me indignatio.
Job 4 1 Respondens autem Eliphaz Themanites, dixit :
Job 4 2 Si cœperimus loqui tibi, forsitan moleste accipies ; sed conceptum sermonem tenere quis poterit ?
Job 4 3 Ecce docuisti multos, et manus lassas roborasti ;
Job 4 4 vacilantes confirmaverunt sermones tui, et genua trementia confortasti.
Job 4 5 Nunc autem venit super te plaga, et defecisti ; tetigit te, et conturbatus es.
Job 4 6 Ubi est timor tuus, fortitudo tua ? patientia tua et perfectio viarum tuarum ?
Job 4 7 Recordare, obsecro te, quis umquam innocens periit ; aut quando recti deleti sunt ?
Job 4 8 Quin potius vidi eos qui operantur iniquitatem, et seminant dolores, et metunt eos,
Job 4 9 flante Deo perisse, et spiritu iræ ejus esse consumptos.
Job 4 10 Rugitus leonis, et vox leænæ, et dentes catulorum leonum contriti sunt.
Job 4 11 Tigris periit, eo quod non haberet prædam, et catuli leonis dissipati sunt.
Job 4 12 Porro ad me dictum est verbum absconditum, et quasi furtive suscepit auris mea venas susurri ejus.
Job 4 13 In horrore visionis nocturnæ, quando solet sopor occupare homines,
Job 4 14 pavor tenuit me, et tremor, et omnia ossa mea perterrita sunt ;
Job 4 15 et cum spiritus, me præsente, transiret, inhorruerunt pili carnis meæ.
Job 4 16 Stetit quidam, cujus non agnoscebam vultum, imago coram oculis meis, et vocem quasi auræ lenis audivi.
Job 4 17 Numquid homo, Dei comparatione, justificabitur ? aut factore suo purior erit vir ?
Job 4 18 Ecce qui serviunt ei, non sunt stabiles, et in angelis suis reperit pravitatem ;
Job 4 19 quanto magis hi qui habitant domos luteas, qui terrenum habent fundamentum, consumentur velut a tinea !
Job 4 20 De mane usque ad vesperam succidentur ; et quia nullus intelligit, in æternum peribunt.
Job 4 21 Qui autem reliqui fuerint, auferentur ex eis ; morientur, et non in sapientia.
Job 5 1 Voca ergo, si est qui tibi respondeat, et ad aliquem sanctorum convertere.
Job 5 2 Vere stultum interficit iracundia, et parvulum occidit invidia.
Job 5 3 Ego vidi stultum firma radice ; et maledixi pulchritudini ejus statim.
Job 5 4 Longe fient filii ejus a salute, et conterentur in porta, et non erit qui eruat.
Job 5 5 Cujus messem famelicus comedet, et ipsum rapiet armatus, et bibent sitientes divitias ejus.
Job 5 6 Nihil in terra sine causa fit, et de humo non oritur dolor.
Job 5 7 Homo nascitur ad laborem, et avis ad volatum.
Job 5 8 Quam ob rem ego deprecabor Dominum, et ad Deum ponam eloquium meum,
Job 5 9 qui facit magna et inscrutabilia, et mirabilia absque numero ;
Job 5 10 qui dat pluviam super faciem terræ, et irrigat aquis universa ;
Job 5 11 qui ponit humiles in sublime, et mœrentes erigit sospitate ;
Job 5 12 qui dissipat cogitationes malignorum, ne possint implere manus eorum quod cœperant ;
Job 5 13 qui apprehendit sapientes in astutia eorum, et consilium pravorum dissipat.
Job 5 14 Per diem incurrent tenebras, et quasi in nocte, sic palpabunt in meridie.
Job 5 15 Porro salvum faciet egenum a gladio oris eorum, et de manu violenti pauperem.
Job 5 16 Et erit egeno spes ; iniquitas autem contrahet os suum.
Job 5 17 Beatus homo qui corripitur a Deo. Increpationem ergo Domini ne reprobes ;
Job 5 18 quia ipse vulnerat, et medetur ; percutit, et manus ejus sanabunt.
Job 5 19 In sex tribulationibus liberabit te, et in septima non tangent te malum.
Job 5 20 In fame eruet te de morte, et in bello de manu gladii.
Job 5 21 A flagello linguæ absconderis, et non timebis calamitatem cum venerit.
Job 5 22 In vastitate et fame ridebis, et bestias terræ non formidabis.
Job 5 23 Sed cum lapidibus regionum pactum tuum, et bestiæ terræ pacificæ erunt tibi.
Job 5 24 Et scies quod pacem habeat tabernaculum tuum ; et visitans speciem tuam, non peccabis.
Job 5 25 Scies quoque quoniam multiplex erit semen tuum, et progenies tua quasi herba terræ.
Job 5 26 Ingredieris in abundantia sepulchrum, sicut infertur acervus tritici in tempore suo.
Job 5 27 Ecce hoc, ut investigavimus, ita est. Quod auditum, mente pertracta.
Job 6 1 Respondens autem Job, dixit :
Job 6 2 Utinam appenderentur peccata mea, quibus iram merui, et calamitas quam patior, in statera !
Job 6 3 Quasi arena maris hæc gravior appareret ; unde et verba mea dolore sunt plena ;
Job 6 4 quia sagittæ Domini in me sunt, quarum indignatio ebibit spiritum meum, et terrores Domini militant contra me.
Job 6 5 Numquid rugiet onager cum habuerit herbam ? aut mugiet bos cum ante præsepe plenum steterit ?
Job 6 6 aut poterit comedi insulsum, quod non est sale conditum ? aut potest aliquis gustare quod gustatum affert mortem ?
Job 6 7 Quæ prius nolebat tangere anima mea, nunc, præ angustia, cibi mei sunt.
Job 6 8 Quis det ut veniat petitio mea, et quod expecto tribuat mihi Deus ?
Job 6 9 Et qui cœpit, ipse me conterat ; solvat manum suam, et succidat me ?
Job 6 10 Et hæc mihi sit consolatio, ut affligens me dolore, non parcat, nec contradicam sermonibus Sancti.
Job 6 11 Quæ est enim fortitudo mea, ut sustineam ? aut quis finis meus, ut patienter agam ?
Job 6 12 Nec fortitudo lapidum fortitudo mea, nec caro mea ænea est.
Job 6 13 Ecce non est auxilium mihi in me ; et necessarii quoque mei recesserunt a me.
Job 6 14 Qui tollit ab amico suo misericordiam, timorem Domini derelinquit.
Job 6 15 Fratres mei præterierunt me, sicut torrens qui raptim transit in convallibus.
Job 6 16 Qui timent pruinam, irruet super eos nix.
Job 6 17 Tempore quo fuerint dissipati, peribunt ; et ut incaluerit, solventur de loco suo.
Job 6 18 Involutæ sunt semitæ gressuum eorum ; ambulabunt in vacuum, et peribunt.
Job 6 19 Considerate semitas Thema, itinera Saba, et expectate paulisper.
Job 6 20 Confusi sunt, quia speravi, venerunt quoque usque ad me, et pudore cooperti sunt.
Job 6 21 Nunc venistis ; et modo videntes plagam meam, timetis.
Job 6 22 Numquid dixi : Afferte mihi, et de substantia vestra donate mihi ?
Job 6 23 vel : Liberate me de manu hostis, et de manu robustorum eruite me ?
Job 6 24 Docete me, et ego tacebo  et si quid forte ignoravi, instruite me.
Job 6 25 Quare detraxistis sermonibus veritatis, cum e vobis nullus sit qui possit arguere me ?
Job 6 26 Ad increpandum tantum eloquia concinnatis, et in ventum verba profertis.
Job 6 27 Super pupillum irruitis, et subvertere nitimini amicum vestrum.
Job 6 28 Verumtamen quod cœpistis explete ; præbete aurem, et videte an mentiar.
Job 6 29 Respondete, obsecro, absque contentione ; et loquentes id quod justum est, judicate.
Job 6 30 Et non invenietis in lingua mea iniquitatem, nec in faucibus meis stultitia personabit.
Job 7 1 Militia est vita hominis super terram ; et sicut dies mercenarii, dies ejus.
Job 7 2 Sicut servus desiderat umbram, et sicut mercenarius præstolatur finem operis sui,
Job 7 3 sic et ego habui menses vacuos, et noctes laboriosas enumeravi mihi.
Job 7 4 Si dormiero, dicam : Quando consurgam ? et rursum expectabo vesperam, et replebor doloribus usque ad tenebras.
Job 7 5 Induta est caro mea putredine ; et sordibus pulveris cutis mea aruit et contracta est.
Job 7 6 Dies mei velocius transierunt quam a texente tela succiditur ; et consumpti sunt absque ulla spe.
Job 7 7 Memento quia ventus est vita mea, et non revertetur oculus meus ut videat bona.
Job 7 8 Nec aspiciet me visus hominis ; oculi tui in me, et non subsistam.
Job 7 9 Sicut consumitur nubes, et pertransit, sic qui descenderit ad inferos, non ascendet.
Job 7 10 Nec revertetur ultra in domum suam, neque cognoscet eum amplius locus ejus.
Job 7 11 Quapropter et ego non parcam ori meo ; loquar in tribulatione spiritus mei, confabulabor cum amaritudine animæ meæ.
Job 7 12 Numquid mare ego sum, aut cetus, quia circumdedisti me carcere ?
Job 7 13 Si dixero : Consolabitur me lectulus meus, et relevabor loquens mecum in strato meo ;
Job 7 14 terrebis me per somnia, et per visiones horrore concuties.
Job 7 15 Quam ob rem elegit suspendium anima mea, et mortem ossa mea.
Job 7 16 Desperavi, nequaquam ultra jam vivam ; parce mihi, nihil enim sunt dies mei.
Job 7 17 Quid est homo, quia magnificas eum ? aut quid apponis erga eum cor tuum ?
Job 7 18 Visitas eum diluculo, et subito probas illum.
Job 7 19 Usquequo non parcis mihi, nec dimittis me ut glutiam salivam meam ?
Job 7 20 Peccavi ; quid faciam tibi, o custos hominum ? Quare posuisti me contrarium tibi, et factus sum mihimetipsi gravis ?
Job 7 21 Cur non tollis peccatum meum, et quare non aufers iniquitatem meam ? Ecce nunc in pulvere dormiam ; et si mane me quæsieris, non subsistam.
Job 8 1 Respondens autem Baldad Suhites, dixit :
Job 8 2 Usquequo loqueris talia, et spiritus multiplex sermones oris tui ?
Job 8 3 Numquid Deus supplantat judicium ? aut Omnipotens subvertit quod justum est ?
Job 8 4 Etiam si filii tui peccaverunt ei, et dimisit eos in manu iniquitatis suæ :
Job 8 5 tu tamen si diluculo consurrexeris ad Deum, et Omnipotentem fueris deprecatus :
Job 8 6 si mundus et rectus incesseris, statim evigilabit ad te, et pacatum reddet habitaculum justitiæ tuæ ;
Job 8 7 in tantum, ut si priora tua fuerint parva, et novissima tua multiplicentur nimis.
Job 8 8 Interroga enim generationem pristinam, et diligenter investiga patrum memoriam :
Job 8 9 (hesterni quippe sumus, et ignoramus, quoniam sicut umbra dies nostri sunt super terram.)
Job 8 10 Et ipsi docebunt te, loquentur tibi, et de corde suo proferent eloquia.
Job 8 11 Numquid vivere potest scirpus absque humore ? aut crescere carectum sine aqua ?
Job 8 12 Cum adhuc sit in flore, nec carpatur manu, ante omnes herbas arescit.
Job 8 13 Sic viæ omnium qui obliviscuntur Deum, et spes hypocritæ peribit.
Job 8 14 Non ei placebit vecordia sua, et sicut tela aranearum fiducia ejus.
Job 8 15 Innitetur super domum suam, et non stabit ; fulciet eam, et non consurget.
Job 8 16 Humectus videtur antequam veniat sol, et in ortu suo germen ejus egredietur.
Job 8 17 Super acervum petrarum radices ejus densabuntur, et inter lapides commorabitur.
Job 8 18 Si absorbuerit eum de loco suo, negabit eum, et dicet : Non novi te.
Job 8 19 Hæc est enim lætitia viæ ejus, ut rursum de terra alii germinentur,
Job 8 20 Deus non projiciet simplicem, nec porriget manum malignis,
Job 8 21 donec impleatur risu os tuum, et labia tua jubilo.
Job 8 22 Qui oderunt te induentur confusione, et tabernaculum impiorum non subsistet.
Job 9 1 Et respondens Job, ait :
Job 9 2 Vere scio quod ita sit, et quod non justificetur homo compositus Deo.
Job 9 3 Si voluerit contendere cum eo, non poterit ei respondere unum pro mille.
Job 9 4 Sapiens corde est, et fortis robore : quis restitit ei, et pacem habuit ?
Job 9 5 Qui transtulit montes, et nescierunt hi quos subvertit in furore suo.
Job 9 6 Qui commovet terram de loco suo, et columnæ ejus concutiuntur.
Job 9 7 Qui præcipit soli, et non oritur, et stellas claudit quasi sub signaculo.
Job 9 8 Qui extendit cælos solus, et graditur super fluctus maris.
Job 9 9 Qui facit Arcturum et Oriona, et Hyadas et interiora austri.
Job 9 10 Qui facit magna, et incomprehensibilia, et mirabilia, quorum non est numerus.
Job 9 11 Si venerit ad me, non videbo eum ; si abierit, non intelligam.
Job 9 12 Si repente interroget, quis respondebit ei ? vel quis dicere potest : Cur ita facis ?
Job 9 13 Deus, cujus iræ nemo resistere potest, et sub quo curvantur qui portant orbem.
Job 9 14 Quantus ergo sum ego, ut respondeam ei, et loquar verbis meis cum eo ?
Job 9 15 Qui, etiam si habuero quippiam justum, non respondebo : sed meum judicem deprecabor.
Job 9 16 Et cum invocantem exaudierit me, non credo quod audierit vocem meam.
Job 9 17 In turbine enim conteret me, et multiplicabit vulnera mea, etiam sine causa.
Job 9 18 Non concedit requiescere spiritum meum, et implet me amaritudinibus.
Job 9 19 Si fortitudo quæritur, robustissimus est ; si æquitas judicii, nemo audet pro me testimonium dicere.
Job 9 20 Si justificare me voluero, os meum condemnabit me ; si innocentem ostendero, pravum me comprobabit.
Job 9 21 Etiam si simplex fuero, hoc ipsum ignorabit anima mea, et tædebit me vitæ meæ.
Job 9 22 Unum est quod locutus sum : et innocentem et impium ipse consumit.
Job 9 23 Si flagellat, occidat semel, et non de pœnis innocentum rideat.
Job 9 24 Terra data est in manus impii, vultum judicum ejus operit. Quod si non ille est, quis ergo est ?
Job 9 25 Dies mei velociores fuerunt cursore ; fugerunt, et non viderunt bonum.
Job 9 26 Pertransierunt quasi naves poma portantes, sicut aquila volans ad escam.
Job 9 27 Cum dixero : Nequaquam ita loquar, commuto faciem meam, et dolore torqueor.
Job 9 28 Verebar omnia opera mea, sciens quod non parceres delinquenti.
Job 9 29 Si autem et sic impius sum, quare frustra laboravi ?
Job 9 30 Si lotus fuero quasi aquis nivis, et fulserit velut mundissimæ manus meæ,
Job 9 31 tamen sordibus intinges me, et abominabuntur me vestimenta mea.
Job 9 32 Neque enim viro qui similis mei est, respondebo ; nec qui mecum in judicio ex æquo possit audiri.
Job 9 33 Non est qui utrumque valeat arguere, et ponere manum suam in ambobus.
Job 9 34 Auferat a me virgam suam, et pavor ejus non me terreat.
Job 9 35 Loquar, et non timebo eum ; neque enim possum metuens respondere.
Job 10 1 Tædet animam meam vitæ meæ ; dimittam adversum me eloquium meum, loquar in amaritudine animæ meæ.
Job 10 2 Dicam Deo : Noli me condemnare ; indica mihi cur me ita judices.
Job 10 3 Numquid bonum tibi videtur, si calumnieris me, et opprimas me opus manuum tuarum, et consilium impiorum adjuves ?
Job 10 4 Numquid oculi carnei tibi sunt ? aut sicut videt homo, et tu videbis ?
Job 10 5 Numquid sicut dies hominis dies tui, et anni tui sicut humana sunt tempora,
Job 10 6 ut quæras iniquitatem meam, et peccatum meum scruteris,
Job 10 7 et scias quia nihil impium fecerim, cum sit nemo qui de manu tua possit eruere ?
Job 10 8 Manus tuæ fecerunt me, et plasmaverunt me totum in circuitu ; et sic repente præcipitas me ?
Job 10 9 Memento, quæso, quod sicut lutum feceris me, et in pulverem reduces me.
Job 10 10 Nonne sicut lac mulsisti me, et sicut caseum me coagulasti ?
Job 10 11 Pelle et carnibus vestisti me ; ossibus et nervis compegisti me.
Job 10 12 Vitam et misericordiam tribuisti mihi, et visitatio tua custodivit spiritum meum.
Job 10 13 Licet hæc celes in corde tuo, tamen scio quia universorum memineris.
Job 10 14 Si peccavi, et ad horam pepercisti mihi, cur ab iniquitate mea mundum me esse non pateris ?
Job 10 15 Et si impius fuero, væ mihi est ; et si justus, non levabo caput, saturatus afflictione et miseria.
Job 10 16 Et propter superbiam quasi leænam capies me, reversusque mirabiliter me crucias.
Job 10 17 Instauras testes tuos contra me, et multiplicas iram tuam adversum me, et pœnæ militant in me.
Job 10 18 Quare de vulva eduxisti me ? qui utinam consumptus essem, ne oculus me videret !
Job 10 19 Fuissem quasi non essem, de utero translatus ad tumulum.
Job 10 20 Numquid non paucitas dierum meorum finietur brevi ? Dimitte ergo me, ut plangam paululum dolorem meum ;
Job 10 21 antequam vadam, et non revertar, ad terram tenebrosam, et opertam mortis caligine :
Job 10 22 terram miseriæ et tenebrarum, ubi umbra mortis et nullus ordo : sed sempiternus horror inhabitat.
Job 11 1 Respondens autem Sophar Naamathites, dixit :
Job 11 2 Numquid qui multa loquitur, non et audiet ? aut vir verbosus justificabitur ?
Job 11 3 Tibi soli tacebunt homines ? et cum ceteros irriseris, a nullo confutaberis ?
Job 11 4 Dixisti enim : Purus est sermo meus, et mundus sum in conspectu tuo.
Job 11 5 Atque utinam Deus loqueretur tecum, et aperiret labia sua tibi,
Job 11 6 ut ostenderet tibi secreta sapientiæ, et quod multiplex esset lex ejus, et intelligeres quod multo minora exigaris ab eo quam meretur iniquitas tua !
Job 11 7 Forsitan vestigia Dei comprehendes, et usque ad perfectum Omnipotentem reperies ?
Job 11 8 Excelsior cælo est, et quid facies ? profundior inferno, et unde cognosces ?
Job 11 9 Longior terra mensura ejus et latior mari.
Job 11 10 Si subverterit omnia, vel in unum coarctaverit, quis contradicet ei ?
Job 11 11 Ipse enim novit hominum vanitatem ; et videns iniquitatem, nonne considerat ?
Job 11 12 Vir vanus in superbiam erigitur, et tamquam pullum onagri se liberum natum putat.
Job 11 13 Tu autem firmasti cor tuum, et expandisti ad eum manus tuas.
Job 11 14 Si iniquitatem quæ est in manu tua abstuleris a te, et non manserit in tabernaculo tuo injustitia,
Job 11 15 tunc levare poteris faciem tuam absque macula ; et eris stabilis, et non timebis.
Job 11 16 Miseriæ quoque oblivisceris et quasi aquarum quæ præterierunt recordaberis.
Job 11 17 Et quasi meridianus fulgor consurget tibi ad vesperam ; et cum te consumptum putaveris, orieris ut lucifer.
Job 11 18 Et habebis fiduciam, proposita tibi spe, et defossus securus dormies.
Job 11 19 Requiesces, et non erit qui te exterreat ; et deprecabuntur faciem tuam plurimi.
Job 11 20 Oculi autem impiorum deficient, et effugium peribit ab eis, et spes illorum abominatio animæ.
Job 12 1 Respondens autem Job, dixit :
Job 12 2 Ergo vos estis soli homines, et vobiscum morietur sapientia ?
Job 12 3 Et mihi est cor sicut et vobis, nec inferior vestri sum ; quis enim hæc quæ nostis ignorat ?
Job 12 4 Qui deridetur ab amico suo, sicut ego, invocabit Deum, et exaudiet eum ; deridetur enim justi simplicitas.
Job 12 5 Lampas contempta apud cogitationes divitum, parata ad tempus statutum.
Job 12 6 Abundant tabernacula prædonum, et audacter provocant Deum, cum ipse dederit omnia in manus eorum.
Job 12 7 Nimirum interroga jumenta, et docebunt te ; et volatilia cæli, et indicabunt tibi.
Job 12 8 Loquere terræ, et respondebit tibi ; et narrabunt pisces maris.
Job 12 9 Quis ignorat quod omnia hæc manus Domini fecerit ?
Job 12 10 In cujus manu anima omnis viventis, et spiritus universæ carnis hominis.
Job 12 11 Nonne auris verba dijudicat ? Et fauces comedentis, saporem ?
Job 12 12 In antiquis est sapientia, et in multo tempore prudentia.
Job 12 13 Apud ipsum est sapientia et fortitudo ; ipse habet consilium et intelligentiam.
Job 12 14 Si destruxerit, nemo est qui ædificet ; si incluserit hominem, nullus est qui aperiat.
Job 12 15 Si continuerit aquas, omnia siccabuntur ; et si emiserit eas, subvertent terram.
Job 12 16 Apud ipsum est fortitudo et sapientia ; ipse novit et decipientem, et eum qui decipitur.
Job 12 17 Adducit consiliarios in stultum finem, et judices in stuporem.
Job 12 18 Balteum regum dissolvit, et præcingit fune renes eorum.
Job 12 19 Ducit sacerdotes inglorios, et optimates supplantat ;
Job 12 20 commutans labium veracium, et doctrinam senum auferens.
Job 12 21 Effundit despectionem super principes, eos qui oppressi fuerant relevans.
Job 12 22 Qui revelat profunda de tenebris, et producit in lucem umbram mortis.
Job 12 23 Qui multiplicat gentes, et perdit eas, et subversas in integrum restituit.
Job 12 24 Qui immutat cor principum populi terræ, et decipit eos ut frustra incedant per invium.
Job 12 25 Palpabunt quasi in tenebris, et non in luce, et errare eos faciet quasi ebrios.
Job 13 1 Ecce omnia hæc vidit oculus meus, et audivit auris mea, et intellexi singula.
Job 13 2 Secundum scientiam vestram et ego novi : nec inferior vestri sum.
Job 13 3 Sed tamen ad Omnipotentem loquar, et disputare cum Deo cupio,
Job 13 4 prius vos ostendens fabricatores mendacii, et cultores perversorum dogmatum.
Job 13 5 Atque utinam taceretis, ut putaremini esse sapientes !
Job 13 6 Audite ergo correptionem meam, et judicium labiorum meorum attendite.
Job 13 7 Numquid Deus indiget vestro mendacio, ut pro illo loquamini dolos ?
Job 13 8 Numquid faciem ejus accipitis, et pro Deo judicare nitimini ?
Job 13 9 aut placebit ei quem celare nihil potest ? aut decipietur, ut homo, vestris fraudulentiis ?
Job 13 10 Ipse vos arguet, quoniam in abscondito faciem ejus accipitis.
Job 13 11 Statim ut se commoverit, turbabit vos, et terror ejus irruet super vos.
Job 13 12 Memoria vestra comparabitur cineri, et redigentur in lutum cervices vestræ.
Job 13 13 Tacete paulisper, ut loquar quodcumque mihi mens suggesserit.
Job 13 14 Quare lacero carnes meas dentibus meis, et animam meam porto in manibus meis ?
Job 13 15 Etiam si occiderit me, in ipso sperabo : verumtamen vias meas in conspectu ejus arguam.
Job 13 16 Et ipse erit salvator meus : non enim veniet in conspectu ejus omnis hypocrita.
Job 13 17 Audite sermonem meum, et ænigmata percipite auribus vestris.
Job 13 18 Si fuero judicatus, scio quod justus inveniar.
Job 13 19 Quis est qui judicetur mecum ? veniat : quare tacens consumor ?
Job 13 20 Duo tantum ne facias mihi, et tunc a facie tua non abscondar :
Job 13 21 manum tuam longe fac a me, et formido tua non me terreat.
Job 13 22 Voca me, et ego respondebo tibi : aut certe loquar, et tu responde mihi.
Job 13 23 Quantas habeo iniquitates et peccata, scelera mea et delicta ostende mihi.
Job 13 24 Cur faciem tuam abscondis, et arbitraris me inimicum tuum ?
Job 13 25 Contra folium, quod vento rapitur, ostendis potentiam tuam, et stipulam siccam persequeris :
Job 13 26 scribis enim contra me amaritudines, et consumere me vis peccatis adolescentiæ meæ.
Job 13 27 Posuisti in nervo pedem meum, et observasti omnes semitas meas, et vestigia pedum meorum considerasti,
Job 13 28 qui quasi putredo consumendus sum, et quasi vestimentum quod comeditur a tinea.
Job 14 1 Homo, natus de muliere, brevi vivens tempore, repletur multis miseriis.
Job 14 2 Qui quasi flos egreditur et conteritur, et fugit velut umbra, et numquam in eodem statu permanet.
Job 14 3 Et dignum ducis super hujuscemodi aperire oculos tuos, et adducere eum tecum in judicium ?
Job 14 4 Quis potest facere mundum de immundo conceptum semine ? nonne tu qui solus es ?
Job 14 5 Breves dies hominis sunt : numerus mensium ejus apud te est : constituisti terminos ejus, qui præteriri non poterunt.
Job 14 6 Recede paululum ab eo, ut quiescat, donec optata veniat, sicut mercenarii, dies ejus.
Job 14 7 Lignum habet spem : si præcisum fuerit, rursum virescit, et rami ejus pullulant.
Job 14 8 Si senuerit in terra radix ejus, et in pulvere emortuus fuerit truncus illius,
Job 14 9 ad odorem aquæ germinabit, et faciet comam, quasi cum primum plantatum est.
Job 14 10 Homo vero cum mortuus fuerit, et nudatus, atque consumptus, ubi, quæso, est ?
Job 14 11 Quomodo si recedant aquæ de mari, et fluvius vacuefactus arescat :
Job 14 12 sic homo, cum dormierit, non resurget, donec atteratur cælum, non evigilabit, nec consurget de somno suo.
Job 14 13 Quis mihi hoc tribuat, ut in inferno protegas me, et abscondas me, donec pertranseat furor tuus, et constituas mihi tempus in quo recorderis mei ?
Job 14 14 Putasne, mortuus homo rursum vivat ? cunctis diebus quibus nunc milito, expecto donec veniat immutatio mea.
Job 14 15 Vocabis me, et ego respondebo tibi : operi manuum tuarum porriges dexteram.
Job 14 16 Tu quidem gressus meos dinumerasti, sed parce peccatis meis.
Job 14 17 Signasti quasi in sacculo delicta mea, sed curasti iniquitatem meam.
Job 14 18 Mons cadens defluit, et saxum transfertur de loco suo :
Job 14 19 lapides excavant aquæ, et alluvione paulatim terra consumitur : et hominem ergo similiter perdes.
Job 14 20 Roborasti eum paululum, ut in perpetuum transiret : immutabis faciem ejus, et emittes eum.
Job 14 21 Sive nobiles fuerint filii ejus, sive ignobiles, non intelliget.
Job 14 22 Attamen caro ejus, dum vivet, dolebit, et anima illius super semetipso lugebit.
Job 15 1 Respondens autem Eliphaz Themanites, dixit :
Job 15 2 Numquid sapiens respondebit quasi ventum loquens, et implebit ardore stomachum suum ?
Job 15 3 Arguis verbis eum qui non est æqualis tibi, et loqueris quod tibi non expedit.
Job 15 4 Quantum in te est evacuasti timorem, et tulisti preces coram Deo.
Job 15 5 Docuit enim iniquitas tua os tuum, et imitaris linguam blasphemantium.
Job 15 6 Condemnabit te os tuum, et non ego, et labia tua respondebunt tibi.
Job 15 7 Numquid primus homo tu natus es, et ante colles formatus ?
Job 15 8 numquid consilium Dei audisti, et inferior te erit ejus sapientia ?
Job 15 9 Quid nosti quod ignoremus ? quid intelligis quod nesciamus ?
Job 15 10 Et senes et antiqui sunt in nobis, multo vetustiores quam patres tui.
Job 15 11 Numquid grande est ut consoletur te Deus ? sed verba tua prava hoc prohibent.
Job 15 12 Quid te elevat cor tuum, et quasi magna cogitans attonitos habes oculos ?
Job 15 13 Quid tumet contra Deum spiritus tuus, ut proferas de ore tuo hujuscemodi sermones ?
Job 15 14 Quid est homo ut immaculatus sit, et ut justus appareat natus de muliere ?
Job 15 15 Ecce inter sanctos ejus nemo immutabilis, et cæli non sunt mundi in conspectu ejus.
Job 15 16 Quanto magis abominabilis et inutilis homo, qui bibit quasi aquam iniquitatem ?
Job 15 17 Ostendam tibi, audi me : quod vidi, narrabo tibi.
Job 15 18 Sapientes confitentur, et non abscondunt patres suos :
Job 15 19 quibus solis data est terra, et non transivit alienus per eos.
Job 15 20 Cunctis diebus suis impius superbit, et numerus annorum incertus est tyrannidis ejus.
Job 15 21 Sonitus terroris semper in auribus illius : et cum pax sit, ille semper insidias suspicatur.
Job 15 22 Non credit quod reverti possit de tenebris ad lucem, circumspectans undique gladium.
Job 15 23 Cum se moverit ad quærendum panem, novit quod paratus sit in manu ejus tenebrarum dies.
Job 15 24 Terrebit eum tribulatio, et angustia vallabit eum, sicut regem qui præparatur ad prælium.
Job 15 25 Tetendit enim adversus Deum manum suam, et contra Omnipotentem roboratus est.
Job 15 26 Cucurrit adversus eum erecto collo, et pingui cervice armatus est.
Job 15 27 Operuit faciem ejus crassitudo, et de lateribus ejus arvina dependet.
Job 15 28 Habitavit in civitatibus desolatis, et in domibus desertis, quæ in tumulos sunt redactæ.
Job 15 29 Non ditabitur, nec perseverabit substantia ejus, nec mittet in terra radicem suam.
Job 15 30 Non recedet de tenebris : ramos ejus arefaciet flamma, et auferetur spiritu oris sui.
Job 15 31 Non credet frustra errore deceptus, quod aliquo pretio redimendus sit.
Job 15 32 Antequam dies ejus impleantur peribit, et manus ejus arescent.
Job 15 33 Lædetur quasi vinea in primo flore botrus ejus, et quasi oliva projiciens florem suum.
Job 15 34 Congregatio enim hypocritæ sterilis, et ignis devorabit tabernacula eorum qui munera libenter accipiunt.
Job 15 35 Concepit dolorem et peperit iniquitatem, et uterus ejus præparat dolos.
Job 16 1 Respondens autem Job, dixit :
Job 16 2 Audivi frequenter talia : consolatores onerosi omnes vos estis.
Job 16 3 Numquid habebunt finem verba ventosa ? aut aliquid tibi molestum est, si loquaris ?
Job 16 4 Poteram et ego similia vestri loqui : atque utinam esset anima vestra pro anima mea !
Job 16 5 Consolarer et ego vos sermonibus, et moverem caput meum super vos.
Job 16 6 Roborarem vos ore meo, et moverem labia mea, quasi parcens vobis.
Job 16 7 Sed quid agam ? Si locutus fuero, non quiescet dolor meus, et si tacuero, non recedet a me.
Job 16 8 Nunc autem oppressit me dolor meus, et in nihilum redacti sunt omnes artus mei.
Job 16 9 Rugæ meæ testimonium dicunt contra me, et suscitatur falsiloquus adversus faciem meam, contradicens mihi.
Job 16 10 Collegit furorem suum in me, et comminans mihi, infremuit contra me dentibus suis : hostis meus terribilibus oculis me intuitus est.
Job 16 11 Aperuerunt super me ora sua, et exprobrantes percusserunt maxillam meam : saciati sunt pœnis meis.
Job 16 12 Conclusit me Deus apud iniquum, et manibus impiorum me tradidit.
Job 16 13 Ego ille quondam opulentus, repente contritus sum : tenuit cervicem meam, confregit me, et posuit me sibi quasi in signum.
Job 16 14 Circumdedit me lanceis suis, convulneravit lumbos meos : non pepercit, et effudit in terra viscera mea.
Job 16 15 Concidit me vulnere super vulnus : irruit in me quasi gigas.
Job 16 16 Saccum consui super cutem meam, et operui cinere carnem meam.
Job 16 17 Facies mea intumuit a fletu, et palpebræ meæ caligaverunt.
Job 16 18 Hæc passus sum absque iniquitate manus meæ, cum haberem mundas ad Deum preces.
Job 16 19 Terra, ne operias sanguinem meum, neque inveniat in te locum latendi clamor meus :
Job 16 20 ecce enim in cælo testis meus et conscius meus in excelsis.
Job 16 21 Verbosi amivi mei : ad Deum stillat oculus meus :
Job 16 22 atque utinam sic judicaretur vir cum Deo, quomodo judicatur filius hominis cum collega suo !
Job 16 23 Ecce enim breves anni transeunt : et semitam per quam non revertar ambulo.
Job 17 1 Spiritus meus attenuabitur, dies mei breviabuntur, et solum mihi superest sepulchrum.
Job 17 2 Non peccavi, et in amaritudinibus moratur oculus meus.
Job 17 3 Libera me, Domine, et pone me juxta te, et cujusvis manus pugnet contra me.
Job 17 4 Cor eorum longe fecisti a disciplina : propterea non exaltabuntur.
Job 17 5 Prædam pollicetur sociis, et oculi filiorum ejus deficient.
Job 17 6 Posuit me quasi in proverbium vulgi, et exemplum sum coram eis.
Job 17 7 Caligavit ab indignatione oculus meus, et membra mea quasi in nihilum redacta sunt.
Job 17 8 Stupebunt justi super hoc, et innocens contra hypocritam suscitabitur.
Job 17 9 Et tenebit justus viam suam, et mundis manibus addet fortitudinem.
Job 17 10 Igitur omnes vos convertimini, et venite, et non inveniam in vobis ullum sapientem.
Job 17 11 Dies mei transierunt : cogitationes meæ dissipatæ sunt, torquentes cor meum.
Job 17 12 Noctem verterunt in diem, et rursum post tenebras spero lucem.
Job 17 13 Si sustinuero, infernus domus mea est : et in tenebris stravi lectulum meum.
Job 17 14 Putredini dixi : Pater meus es : mater mea, et soror mea, vermibus.
Job 17 15 Ubi est ergo nunc præstolatio mea ? et patientiam meam quis considerat ?
Job 17 16 In profundissimum infernum descendent omnia mea. Putasne saltem ibi erit requies mihi ?
Job 18 1 Respondens autem Baldad Suhites, dixit :
Job 18 2 Usque ad quem finem verba jactabitis ? intelligite prius, et sic loquamur.
Job 18 3 Quare reputati sumus ut jumenta, et sorduimus coram vobis ?
Job 18 4 Qui perdis animam tuam in furore tuo, numquid propter te derelinquetur terra, et transferentur rupes de loco suo ?
Job 18 5 Nonne lux impii extinguetur, nec splendebit flamma ignis ejus ?
Job 18 6 Lux obtenebrescet in tabernaculo illius : et lucerna quæ super eum est extinguetur.
Job 18 7 Arctabuntur gressus virtutis ejus, et præcipitabit eum consilium suum.
Job 18 8 Immisit enim in rete pedes suos, et in maculis ejus ambulat.
Job 18 9 Tenebitur planta illius laqueo, et exardescet contra eum sitis.
Job 18 10 Abscondita est in terra pedica ejus, et decipula illius super semitam.
Job 18 11 Undique terrebunt eum formidines, et involvent pedes ejus.
Job 18 12 Attenuetur fame robur ejus, et inedia invadat costas illius.
Job 18 13 Devoret pulchritudinem cutis ejus, consumat brachia illius primogenita mors.
Job 18 14 Avellatur de tabernaculo suo fiducia ejus : et calcet super eum, quasi rex, interitus.
Job 18 15 Habitent in tabernaculo illius socii ejus qui non est : aspergatur in tabernaculo ejus sulphur.
Job 18 16 Deorsum radices ejus siccentur : sursum autem atteratur messis ejus.
Job 18 17 Memoria illius pereat de terra, et non celebretur nomen ejus in plateis.
Job 18 18 Expellet eum de luce in tenebras, et de orbe transferet eum.
Job 18 19 Non erit semen ejus, neque progenies in populo suo, nec ullæ reliquiæ in regionibus ejus.
Job 18 20 In die ejus stupebunt novissimi, et primos invadet horror.
Job 18 21 Hæc sunt ergo tabernacula iniqui, et iste locus ejus qui ignorat Deum.
Job 19 1 Respondens autem Job, dixit :
Job 19 2 Usquequo affligitis animam meam, et atteritis me sermonibus ?
Job 19 3 En decies confunditis me, et non erubescitis opprimentes me.
Job 19 4 Nempe, et si ignoravi, mecum erit ignorantia mea.
Job 19 5 At vos contra me erigimini, et arguitis me opprobriis meis.
Job 19 6 Saltem nunc intelligite quia Deus non æquo judicio afflixerit me, et flagellis suis me cinxerit.
Job 19 7 Ecce clamabo, vim patiens, et nemo audiet : vociferabor, et non est qui judicet.
Job 19 8 Semitam meam circumsepsit, et transire non possum : et in calle meo tenebras posuit.
Job 19 9 Spoliavit me gloria mea, et abstulit coronam de capite meo.
Job 19 10 Destruxit me undique, et pereo : et quasi evulsæ arbori abstulit spem meam.
Job 19 11 Iratus est contra me furor ejus, et sic me habuit quasi hostem suum.
Job 19 12 Simul venerunt latrones ejus, et fecerunt sibi viam per me, et obsederunt in gyro tabernaculum meum.
Job 19 13 Fratres meos longe fecit a me, et noti mei quasi alieni recesserunt a me.
Job 19 14 Dereliquerunt me propinqui mei, et qui me noverant obliti sunt mei.
Job 19 15 Inquilini domus meæ et ancillæ meæ sicut alienum habuerunt me, et quasi peregrinus fui in oculis eorum.
Job 19 16 Servum meum vocavi, et non respondit : ore proprio deprecabar illum.
Job 19 17 Halitum meum exhorruit uxor mea, et orabam filios uteri mei.
Job 19 18 Stulti quoque despiciebant me : et cum ab eis recessissem, detrahebant mihi.
Job 19 19 Abominati sunt me quondam consiliarii mei, et quem maxime diligebam, aversatus est me.
Job 19 20 Pelli meæ, consumptis carnibus, adhæsit os meum, et derelicta sunt tantummodo labia circa dentes meos.
Job 19 21 Miseremini mei, miseremini mei, saltem vos, amici mei, quia manus Domini tetigit me.
Job 19 22 Quare persequimini me sicut Deus, et carnibus meis saturamini ?
Job 19 23 Quis mihi tribuat ut scribantur sermones mei ? quis mihi det ut exarentur in libro,
Job 19 24 stylo ferreo et plumbi lamina, vel celte sculpantur in silice ?
Job 19 25 Scio enim quod redemptor meus vivit, et in novissimo die de terra surrecturus sum :
Job 19 26 et rursum circumdabor pelle mea, et in carne mea videbo Deum meum.
Job 19 27 Quem visurus sum ego ipse, et oculi mei conspecturi sunt, et non alius : reposita est hæc spes mea in sinu meo.
Job 19 28 Quare ergo nunc dicitis : Persequamur eum, et radicem verbi inveniamus contra eum ?
Job 19 29 Fugite ergo a facie gladii, quoniam ultor iniquitatum gladius est : et scitote esse judicium.
Job 20 1 Respondens autem Sophar Naamathites, dixit :
Job 20 2 Idcirco cogitationes meæ variæ succedunt sibi, et mens in diversa rapitur.
Job 20 3 Doctrinam qua me arguis audiam, et spiritus intelligentiæ meæ respondebit mihi.
Job 20 4 Hoc scio a principio, ex quo positus est homo super terram,
Job 20 5 quod laus impiorum brevis sit, et gaudium hypocritæ ad instar puncti.
Job 20 6 Si ascenderit usque ad cælum superbia ejus, et caput ejus nubes tetigerit,
Job 20 7 quasi sterquilinium in fine perdetur, et qui eum viderant, dicent : Ubi est ?
Job 20 8 Velut somnium avolans non invenietur : transiet sicut visio nocturna.
Job 20 9 Oculus qui eum viderat non videbit, neque ultra intuebitur eum locus suus.
Job 20 10 Filii ejus atterentur egestate, et manus illius reddent ei dolorem suum.
Job 20 11 Ossa ejus implebuntur vitiis adolescentiæ ejus, et cum eo in pulvere dormient.
Job 20 12 Cum enim dulce fuerit in ore ejus malum, abscondet illud sub lingua sua.
Job 20 13 Parcet illi, et non derelinquet illud, et celabit in gutture suo.
Job 20 14 Panis ejus in utero illius vertetur in fel aspidum intrinsecus.
Job 20 15 Divitias quas devoravit evomet, et de ventre illius extrahet eas Deus.
Job 20 16 Caput aspidum suget, et occidet eum lingua viperæ.
Job 20 17 (Non videat rivulos fluminis, torrentes mellis et butyri.)
Job 20 18 Luet quæ fecit omnia, nec tamen consumetur : juxta multitudinem adinventionum suarum, sic et sustinebit.
Job 20 19 Quoniam confringens nudavit pauperes : domum rapuit, et non ædificavit eam.
Job 20 20 Nec est satiatus venter ejus : et cum habuerit quæ concupierat, possidere non poterit.
Job 20 21 Non remansit de cibo ejus : et propterea nihil permanebit de bonis ejus.
Job 20 22 Cum satiatus fuerit, arctabitur : æstuabit, et omnis dolor irruet super eum.
Job 20 23 Utinam impleatur venter ejus, ut emittat in eum iram furoris sui, et pluat super illum bellum suum !
Job 20 24 Fugiet arma ferrea, et irruet in arcum æreum.
Job 20 25 Eductus, et egrediens de vagina sua, et fulgurans in amaritudine sua : vadent et venient super eum horribiles.
Job 20 26 Omnes tenebræ absconditæ sunt in occultis ejus : devorabit eum ignis qui non succenditur : affligetur relictus in tabernaculo suo.
Job 20 27 Revelabunt cæli iniquitatem ejus, et terra consurget adversus eum.
Job 20 28 Apertum erit germen domus illius : detrahetur in die furoris Dei.
Job 20 29 Hæc est pars hominis impii a Deo, et hæreditas verborum ejus a Domino.
Job 21 1 Respondens autem Job, dixit :
Job 21 2 Audite, quæso, sermones meos, et agite pœnitentiam.
Job 21 3 Sustinete me, et ego loquar : et post mea, si videbitur, verba ridete.
Job 21 4 Numquid contra hominem disputatio mea est, ut merito non debeam contristari ?
Job 21 5 Attendite me et obstupescite, et superponite digitum ori vestro.
Job 21 6 Et ego, quando recordatus fuero, pertimesco, et concutit carnem meam tremor.
Job 21 7 Quare ergo impii vivunt, sublevati sunt, confortatique divitiis ?
Job 21 8 Semen eorum permanet coram eis, propinquorum turba et nepotum in conspectu eorum.
Job 21 9 Domus eorum securæ sunt et pacatæ, et non est virga Dei super illos.
Job 21 10 Bos eorum concepit, et non abortivit : vacca peperit, et non est privata fœtu suo.
Job 21 11 Egrediuntur quasi greges parvuli eorum, et infantes eorum exultant lusibus.
Job 21 12 Tenent tympanum et citharam, et gaudent ad sonitum organi.
Job 21 13 Ducunt in bonis dies suos, et in puncto ad inferna descendunt.
Job 21 14 Qui dixerunt Deo : Recede a nobis, et scientiam viarum tuarum nolumus.
Job 21 15 Quis est Omnipotens, ut serviamus ei ? et quid nobis prodest si oraverimus illum ?
Job 21 16 Verumtamen quia non sunt in manu eorum bona sua, consilium impiorum longe sit a me.
Job 21 17 Quoties lucerna impiorum extinguetur, et superveniet eis inundatio, et dolores dividet furoris sui ?
Job 21 18 Erunt sicut paleæ ante faciem venti, et sicut favilla quam turbo dispergit.
Job 21 19 Deus servabit filiis illius dolorem patris, et cum reddiderit, tunc sciet.
Job 21 20 Videbunt oculi ejus interfectionem suam, et de furore Omnipotentis bibet.
Job 21 21 Quid enim ad eum pertinet de domo sua post se, et si numerus mensium ejus dimidietur ?
Job 21 22 Numquid Deus docebit quispiam scientiam, qui excelsos judicat ?
Job 21 23 Iste moritur robustus et sanus, dives et felix :
Job 21 24 viscera ejus plena sunt adipe, et medullis ossa illius irrigantur :
Job 21 25 alius vero moritur in amaritudine animæ absque ullis opibus :
Job 21 26 et tamen simul in pulvere dormient, et vermes operient eos.
Job 21 27 Certe novi cogitationes vestras, et sententias contra me iniquas.
Job 21 28 Dicitis enim : Ubi est domus principis ? et ubi tabernacula impiorum ?
Job 21 29 Interrogate quemlibet de viatoribus, et hæc eadem illum intelligere cognoscetis :
Job 21 30 quia in diem perditionis servatur malus, et ad diem furoris ducetur.
Job 21 31 Quis arguet coram eo viam ejus ? et quæ fecit, quis reddet illi ?
Job 21 32 Ipse ad sepulchra ducetur, et in congerie mortuorum vigilabit.
Job 21 33 Dulcis fuit glareis Cocyti, et post se omnem hominem trahet, et ante se innumerabiles.
Job 21 34 Quomodo igitur consolamini me frustra, cum responsio vestra repugnare ostensa sit veritati ?
Job 22 1 Respondens autem Eliphaz Themanites, dixit :
Job 22 2 Numquid Deo potest comparari homo, etiam cum perfectæ fuerit scientiæ ?
Job 22 3 Qui prodest Deo, si justus fueris ? aut quid ei confers, si immaculata fuerit via tua ?
Job 22 4 Numquid timens arguet te, et veniet tecum in judicium ?
Job 22 5 Et non propter malitiam tuam plurimam, et infinitas iniquitates tuas ?
Job 22 6 Abstulisti enim pignus fratrum tuorum sine causa, et nudos spoliasti vestibus.
Job 22 7 Aquam lasso non dedisti, et esurienti subtraxisti panem.
Job 22 8 In fortitudine brachii tui possidebas terram, et potentissimus obtinebas eam.
Job 22 9 Viduas dimisisti vacuas, et lacertos pupillorum comminuisti.
Job 22 10 Propterea circumdatus es laqueis, et conturbat te formido subita.
Job 22 11 Et putabas te tenebras non visurum, et impetu aquarum inundantium non oppressum iri.
Job 22 12 An non cogitas quod Deus excelsior cælo sit, et super stellarum verticem sublimetur ?
Job 22 13 Et dicis : Quid enim novit Deus ? et quasi per caliginem judicat.
Job 22 14 Nubes latibulum ejus, nec nostra considerat, et circa cardines cæli perambulat.
Job 22 15 Numquid semitam sæculorum custodire cupis, quam calcaverunt viri iniqui,
Job 22 16 qui sublati sunt ante tempus suum, et fluvius subvertit fundamentum eorum ?
Job 22 17 qui dicebant Deo : Recede a nobis : et quasi nihil posset facere Omnipotens, æstimabant eum,
Job 22 18 cum ille implesset domos eorum bonis ? quorum sententia procul sit a me !
Job 22 19 Videbunt justi, et lætabuntur, et innocens subsannabit eos :
Job 22 20 nonne succisa est erectio eorum ? et reliquias eorum devoravit ignis ?
Job 22 21 Acquiesce igitur ei, et habeto pacem, et per hæc habebis fructus optimos.
Job 22 22 Suscipe ex ore illius legem, et pone sermones ejus in corde tuo.
Job 22 23 Si reversus fueris ad Omnipotentem, ædificaberis, et longe facies iniquitatem a tabernaculo tuo.
Job 22 24 Dabit pro terra silicem, et pro silice torrentes aureos.
Job 22 25 Eritque Omnipotens contra hostes tuos, et argentum coacervabitur tibi.
Job 22 26 Tunc super Omnipotentem deliciis afflues, et elevabis ad Deum faciem tuam.
Job 22 27 Rogabis eum, et exaudiet te, et vota tua reddes.
Job 22 28 Decernes rem, et veniet tibi, et in viis tuis splendebit lumen.
Job 22 29 Qui enim humiliatus fuerit, erit in gloria, et qui inclinaverit oculos, ipse salvabitur.
Job 22 30 Salvabitur innocens : salvabitur autem in munditia manuum suarum.
Job 23 1 Respondens autem Job, ait :
Job 23 2 Nunc quoque in amaritudine est sermo meus, et manus plagæ meæ aggravata est super gemitum meum.
Job 23 3 Quis mihi tribuat ut cognoscam et inveniam illum, et veniam usque ad solium ejus ?
Job 23 4 Ponam coram eo judicium, et os meum replebo increpationibus :
Job 23 5 ut sciam verba quæ mihi respondeat, et intelligam quid loquatur mihi.
Job 23 6 Nolo multa fortitudine contendat mecum, nec magnitudinis suæ mole me premat.
Job 23 7 Proponat æquitatem contra me, et perveniat ad victoriam judicium meum.
Job 23 8 Si ad orientem iero, non apparet : si ad occidentem, non intelligam eum.
Job 23 9 Si ad sinistram, quid agam ? non apprehendam eum : si me vertam ad dexteram, non videbo illum.
Job 23 10 Ipse vero scit viam meam, et probavit me quasi aurum quod per ignem transit.
Job 23 11 Vestigia ejus secutus est pes meus : viam ejus custodivi, et non declinavi ex ea.
Job 23 12 A mandatis labiorum ejus non recessi, et in sinu meo abscondi verba oris ejus.
Job 23 13 Ipse enim solus est, et nemo avertere potest cogitationem ejus, et anima ejus quodcumque voluit, hoc fecit.
Job 23 14 Cum expleverit in me voluntatem suam, et alia multa similia præsto sunt ei.
Job 23 15 Et idcirco a facie ejus turbatus sum, et considerans eum, timore sollicitor.
Job 23 16 Deus mollivit cor meum, et Omnipotens conturbavit me.
Job 23 17 Non enim perii propter imminentes tenebras, nec faciem meam operuit caligo.
Job 24 1 Ab Omnipotente non sunt abscondita tempora : qui autem noverunt eum, ignorant dies illius.
Job 24 2 Alii terminos transtulerunt, diripuerunt greges, et paverunt eos.
Job 24 3 Asinum pupillorum abegerunt, et abstulerunt pro pignore bovem viduæ.
Job 24 4 Subverterunt pauperum viam, et oppresserunt pariter mansuetos terræ.
Job 24 5 Alii quasi onagri in deserto egrediuntur ad opus suum : vigilantes ad prædam, præparant panem liberis.
Job 24 6 Agrum non suum demetunt, et vineam ejus, quem vi oppresserint, vindemiant.
Job 24 7 Nudos dimittunt homines, indumenta tollentes, quibus non est operimentum in frigore :
Job 24 8 quos imbres montium rigant, et non habentes velamen, amplexantur lapides.
Job 24 9 Vim fecerunt deprædantes pupillos, et vulgum pauperem spoliaverunt.
Job 24 10 Nudis et incedentibus absque vestitu, et esurientibus tulerunt spicas.
Job 24 11 Inter acervos eorum meridiati sunt, qui calcatis torcularibus sitiunt.
Job 24 12 De civitatibus fecerunt viros gemere, et anima vulneratorum clamavit : et Deus inultum abire non patitur.
Job 24 13 Ipsi fuerunt rebelles lumini : nescierunt vias ejus, nec reversi sunt per semitas ejus.
Job 24 14 Mane primo consurgit homicida, interficit egenum et pauperem : per noctem vero erit quasi fur.
Job 24 15 Oculus adulteri observat caliginem, dicens : Non me videbit oculus : et operiet vultum suum.
Job 24 16 Perfodit in tenebris domos, sicut in die condixerant sibi, et ignoraverunt lucem.
Job 24 17 Si subito apparuerit aurora, arbitrantur umbram mortis : et sic in tenebris quasi in luce ambulant.
Job 24 18 Levis est super faciem aquæ : maledicta sit pars ejus in terra, nec ambulet per viam vinearum.
Job 24 19 Ad nimium calorem transeat ab aquis nivium, et usque ad inferos peccatum illius.
Job 24 20 Obliviscatur ejus misericordia, dulcedo illius vermes : non sit in recordatione, sed conteratur quasi lignum infructuosum.
Job 24 21 Pavit enim sterilem quæ non parit, et viduæ bene non fecit.
Job 24 22 Detraxit fortes in fortitudine sua, et cum steterit, non credet vitæ suæ.
Job 24 23 Dedit ei Deus locum pœnitentiæ, et ille abutitur eo in superbiam : oculi autem ejus sunt in viis illius.
Job 24 24 Elevati sunt ad modicum, et non subsistent : et humiliabuntur sicut omnia, et auferentur, et sicut summitates spicarum conterentur.
Job 24 25 Quod si non est ita, quis me potest arguere esse mentitum, et ponere ante Deum verba mea ?
Job 25 1 Respondens autem Baldad Suhites, dixit :
Job 25 2 Potestas et terror apud eum est, qui facit concordiam in sublimibus suis.
Job 25 3 Numquid est numerus militum ejus ? et super quem non surget lumen illius ?
Job 25 4 Numquid justificari potest homo comparatus Deo ? aut apparere mundus natus de muliere ?
Job 25 5 Ecce luna etiam non splendet, et stellæ non sunt mundæ in conspectu ejus :
Job 25 6 quanto magis homo putredo, et filius hominis vermis !
Job 26 1 Respondens autem Job dixit :
Job 26 2 Cujus adjutor es ? numquid imbecillis ? et sustentas brachium ejus qui non est fortis ?
Job 26 3 Cui dedisti consilium ? forsitan illi qui non habet sapientiam, et prudentiam tuam ostendisti plurimam.
Job 26 4 Quem docere voluisti ? nonne eum qui fecit spiramentum ?
Job 26 5 Ecce gigantes gemunt sub aquis, et qui habitant cum eis.
Job 26 6 Nudus est infernus coram illo, et nullum est operimentum perditioni.
Job 26 7 Qui extendit aquilonem super vacuum, et appendit terram super nihilum.
Job 26 8 Qui ligat aquas in nubibus suis, ut non erumpant pariter deorsum.
Job 26 9 Qui tenet vultum solii sui, et expandit super illud nebulam suam.
Job 26 10 Terminum circumdedit aquis, usque dum finiantur lux et tenebræ.
Job 26 11 Columnæ cæli contremiscunt, et pavent ad nutum ejus.
Job 26 12 In fortitudine illius repente maria congregata sunt, et prudentia ejus percussit superbum.
Job 26 13 Spiritus ejus ornavit cælos, et obstetricante manu ejus, eductus est coluber tortuosus.
Job 26 14 Ecce hæc ex parte dicta sunt viarum ejus : et cum vix parvam stillam sermonis ejus audierimus, quis poterit tonitruum magnitudinis illius intueri ?
Job 27 1 Addidit quoque Job, assumens parabolam suam, et dixit :
Job 27 2 Vivit Deus, qui abstulit judicium meum, et Omnipotens, qui ad amaritudinem adduxit animam meam.
Job 27 3 Quia donec superest halitus in me, et spiritus Dei in naribus meis,
Job 27 4 non loquentur labia mea iniquitatem, nec lingua mea meditabitur mendacium.
Job 27 5 Absit a me ut justos vos esse judicem : donec deficiam, non recedam ab innocentia mea.
Job 27 6 Justificationem meam, quam cœpi tenere, non deseram : neque enim reprehendit me cor meum in omni vita mea.
Job 27 7 Sit ut impius, inimicus meus, et adversarius meus, quasi iniquus.
Job 27 8 Quæ est enim spes hypocritæ, si avare rapiat, et non liberet Deus animam ejus ?
Job 27 9 Numquid Deus audiet clamorem ejus, cum venerit super eum angustia ?
Job 27 10 aut poterit in Omnipotente delectari, et invocare Deum omni tempore ?
Job 27 11 Docebo vos per manum Dei quæ Omnipotens habeat, nec abscondam.
Job 27 12 Ecce vos omnes nostis, et quid sine causa vana loquimini ?
Job 27 13 Hæc est pars hominis impii apud Deum, et hæreditas violentorum, quam ob Omnipotente suscipient.
Job 27 14 Si multiplicati fuerint filii ejus, in gladio erunt, et nepotes ejus non saturabuntur pane :
Job 27 15 qui reliqui fuerint ex eo sepelientur in interitu, et viduæ illius non plorabunt.
Job 27 16 Si comportaverit quasi terram argentum, et sicut lutum præparaverit vestimenta :
Job 27 17 præparabit quidem, sed justus vestietur illis, et argentum innocens dividet.
Job 27 18 Ædificavit sicut tinea domum suam, et sicut custos fecit umbraculum.
Job 27 19 Dives, cum dormierit, nihil secum auferet : aperiet oculos suos, et nihil inveniet.
Job 27 20 Apprehendet eum quasi aqua inopia, nocte opprimet eum tempestas.
Job 27 21 Tollet eum ventus urens, et auferet, et velut turbo rapiet eum de loco suo.
Job 27 22 Et mittet super eum, et non parcet : de manu ejus fugiens fugiet.
Job 27 23 Stringet super eum manus suas, et sibilabit super illum, intuens locum ejus.
Job 28 1 Habet argentum venarum suarum principia, et auro locus est in quo conflatur.
Job 28 2 Ferrum de terra tollitur, et lapis solutus calore in æs vertitur.
Job 28 3 Tempus posuit tenebris, et universorum finem ipse considerat, lapidem quoque caliginis et umbram mortis.
Job 28 4 Dividit torrens a populo peregrinante, eos quos oblitus est pes egentis hominis, et invios.
Job 28 5 Terra, de qua oriebatur panis, in loco suo igni subversa est.
Job 28 6 Locus sapphiri lapides ejus, et glebæ illius aurum.
Job 28 7 Semitam ignoravit avis, nec intuitus est eam oculus vulturis.
Job 28 8 Non calcaverunt eam filii institorum, nec pertransivit per eam leæna.
Job 28 9 Ad silicem extendit manum suam, subvertit a radicibus montes.
Job 28 10 In petris rivos excidit, et omne pretiosum vidit oculus ejus.
Job 28 11 Profunda quoque fluviorum scrutatus est, et abscondita in lucem produxit.
Job 28 12 Sapientia vero ubi invenitur ? et quis est locus intelligentiæ ?
Job 28 13 Nescit homo pretium ejus, nec invenitur in terra suaviter viventium.
Job 28 14 Abyssus dicit : Non est in me, et mare loquitur : Non est mecum.
Job 28 15 Non dabitur aurum obrizum pro ea, nec appendetur argentum in commutatione ejus.
Job 28 16 Non conferetur tinctis Indiæ coloribus, nec lapidi sardonycho pretiosissimo, vel sapphiro.
Job 28 17 Non adæquabitur ei aurum vel vitrum, nec commutabuntur pro ea vasa auri.
Job 28 18 Excelsa et eminentia non memorabuntur comparatione ejus : trahitur autem sapientia de occultis.
Job 28 19 Non adæquabitur ei topazius de Æthiopia, nec tincturæ mundissimæ componetur.
Job 28 20 Unde ergo sapientia venit ? et quis est locus intelligentiæ ?
Job 28 21 Abscondita est ab oculis omnium viventium : volucres quoque cæli latet.
Job 28 22 Perditio et mors dixerunt : Auribus nostris audivimus famam ejus.
Job 28 23 Deus intelligit viam ejus, et ipse novit locum illius.
Job 28 24 Ipse enim fines mundi intuetur, et omnia quæ sub cælo sunt respicit.
Job 28 25 Qui fecit ventis pondus, et aquas appendit in mensura.
Job 28 26 Quando ponebat pluviis legem, et viam procellis sonantibus :
Job 28 27 tunc vidit illam et enarravit, et præparavit, et investigavit.
Job 28 28 Et dixit homini : Ecce timor Domini, ipsa est sapientia, et recedere a malo, intelligentia.
Job 29 1 Addidit quoque Job, assumens parabolam suam, et dixit :
Job 29 2 Quis mihi tribuat ut sim juxta menses pristinos, secundum dies quibus Deus custodiebat me ?
Job 29 3 quando splendebat lucerna ejus super caput meum, et ad lumen ejus ambulabam in tenebris :
Job 29 4 sicut fui in diebus adolescentiæ meæ, quando secreto Deus erat in tabernaculo meo :
Job 29 5 quando erat Omnipotens mecum, et in circuitu meo pueri mei :
Job 29 6 quando lavabam pedes meos butyro, et petra fundebat mihi rivos olei :
Job 29 7 quando procedebam ad portam civitatis, et in platea parabant cathedram mihi.
Job 29 8 Videbant me juvenes, et abscondebantur : et senes assurgentes stabant.
Job 29 9 Principes cessabant loqui, et digitum superponebant ori suo.
Job 29 10 Vocem suam cohibebant duces, et lingua eorum gutturi suo adhærebat.
Job 29 11 Auris audiens beatificabat me, et oculus videns testimonium, reddebat mihi :
Job 29 12 eo quod liberassem pauperem vociferantem, et pupillum cui non esset adjutor.
Job 29 13 Benedictio perituri super me veniebat, et cor viduæ consolatus sum.
Job 29 14 Justitia indutus sum, et vestivi me, sicut vestimento et diademate, judicio meo.
Job 29 15 Oculus fui cæco, et pes claudo.
Job 29 16 Pater eram pauperum, et causam quam nesciebam diligentissime investigabam.
Job 29 17 Conterebam molas iniqui, et de dentibus illius auferebam prædam.
Job 29 18 Dicebamque : In nidulo meo moriar, et sicut palma multiplicabo dies.
Job 29 19 Radix mea aperta est secus aquas, et ros morabitur in messione mea.
Job 29 20 Gloria mea semper innovabitur, et arcus meus in manu mea instaurabitur.
Job 29 21 Qui me audiebant, expectabant sententiam, et intenti tacebant ad consilium meum.
Job 29 22 Verbis meis addere nihil audebant, et super illos stillabat eloquium meum.
Job 29 23 Expectabant me sicut pluviam, et os suum aperiebant quasi ad imbrem serotinum.
Job 29 24 Siquando ridebam ad eos, non credebant, et lux vultus mei non cadebat in terram.
Job 29 25 Si voluissem ire ad eos, sedebam primus : cumque sederem quasi rex, circumstante exercitu, eram tamen mœrentium consolator.
Job 30 1 Nunc autem derident me juniores tempore, quorum non dignabar patres ponere cum canibus gregis mei :
Job 30 2 quorum virtus manuum mihi erat pro nihilo, et vita ipsa putabantur indigni :
Job 30 3 egestate et fame steriles, qui rodebant in solitudine, squallentes calamitate et miseria.
Job 30 4 Et mandebant herbas, et arborum cortices, et radix juniperorum erat cibus eorum :
Job 30 5 qui de convallibus ista rapientes, cum singula reperissent, ad ea cum clamore currebant :
Job 30 6 in desertis habitabant torrentium, et in cavernis terræ, vel super glaream :
Job 30 7 qui inter hujuscemodi lætabantur, et esse sub sentibus delicias computabant :
Job 30 8 filii stultorum et ignobilium, et in terra penitus non parentes.
Job 30 9 Nunc in eorum canticum versus sum, et factus sum eis in proverbium.
Job 30 10 Abominantur me, et longe fugiunt a me, et faciem meam conspuere non verentur.
Job 30 11 Pharetram enim suam aperuit, et afflixit me, et frenum posuit in os meum.
Job 30 12 Ad dexteram orientis calamitates meæ illico surrexerunt : pedes meos subverterunt, et oppresserunt quasi fluctibus semitis suis.
Job 30 13 Dissipaverunt itinera mea : insidiati sunt mihi, et prævaluerunt, et non fuit qui ferret auxilium.
Job 30 14 Quasi rupto muro, et aperta janua, irruerunt super me, et ad meas miserias devoluti sunt.
Job 30 15 Redactus sum in nihilum ; abstulisti quasi ventus desiderium meum, et velut nubes pertransiit salus mea.
Job 30 16 Nunc autem in memetipso marcescit anima mea, et possident me dies afflictionis.
Job 30 17 Nocte os meum perforatur doloribus, et qui me comedunt, non dormiunt.
Job 30 18 In multitudine eorum consumitur vestimentum meum, et quasi capito tunicæ succinxerunt me.
Job 30 19 Comparatus sum luto, et assimilatus sum favillæ et cineri.
Job 30 20 Clamo ad te, et non exaudis me : sto, et non respicis me.
Job 30 21 Mutatus es mihi in crudelem, et in duritia manus tuæ adversaris mihi.
Job 30 22 Elevasti me, et quasi super ventum ponens elisisti me valide.
Job 30 23 Scio quia morti trades me, ubi constituta est domus omni viventi.
Job 30 24 Verumtamen non ad consumptionem eorum emittis manum tuam : et si corruerint, ipse salvabis.
Job 30 25 Flebam quondam super eo qui afflictus erat, et compatiebatur anima mea pauperi.
Job 30 26 Expectabam bona, et venerunt mihi mala : præstolabar lucem, et eruperunt tenebræ.
Job 30 27 Interiora mea efferbuerunt absque ulla requie : prævenerunt me dies afflictionis.
Job 30 28 Mœrens incedebam, sine furore, consurgens, in turba clamabam.
Job 30 29 Frater fui draconum, et socius struthionum.
Job 30 30 Cutis mea denigrata est super me, et ossa mea aruerunt præ caumate.
Job 30 31 Versa est in luctum cithara mea, et organum meum in vocem flentium.
Job 31 1 Pepigi fœdus cum oculis meis, ut ne cogitarem quidem de virgine.
Job 31 2 Quam enim partem haberet in me Deus desuper, et hæreditatem Omnipotens de excelsis ?
Job 31 3 Numquid non perditio est iniquo, et alienatio operantibus injustitiam ?
Job 31 4 Nonne ipse considerat vias meas, et cunctos gressus meos dinumerat ?
Job 31 5 Si ambulavi in vanitate, et festinavit in dolo pes meus,
Job 31 6 appendat me in statera justa, et sciat Deus simplicitatem meam.
Job 31 7 Si declinavit gressus meus de via, et si secutum est oculos meos cor meum, et si manibus meis adhæsit macula,
Job 31 8 seram, et alium comedat, et progenies mea eradicetur.
Job 31 9 Si deceptum est cor meum super muliere, et si ad ostium amici mei insidiatus sum,
Job 31 10 scortum alterius sit uxor mea, et super illam incurventur alii.
Job 31 11 Hoc enim nefas est, et iniquitas maxima.
Job 31 12 Ignis est usque ad perditionem devorans, et omnia eradicans genimina.
Job 31 13 Si contempsi subire judicium cum servo meo et ancilla mea, cum disceptarent adversum me :
Job 31 14 quid enim faciam cum surrexerit ad judicandum Deus ? et cum quæsierit, quid respondebo illi ?
Job 31 15 Numquid non in utero fecit me, qui et illum operatus est ? et formavit me in vulva unus ?
Job 31 16 Si negavi quod volebant pauperibus, et oculos viduæ expectare feci :
Job 31 17 si comedi buccellam meam solus, et non comedit pupillus ex ea
Job 31 18 (quia ab infantia mea crevit mecum miseratio, et de utero matris meæ egressa est mecum) :
Job 31 19 si despexi pereuntem, eo quod non habuerit indumentum, et absque operimento pauperem :
Job 31 20 si non benedixerunt mihi latera ejus, et de velleribus ovium mearum calefactus est :
Job 31 21 si levavi super pupillum manum meam, etiam cum viderem me in porta superiorem,
Job 31 22 humerus meus a junctura sua cadat, et brachium meum cum suis ossibus confringatur.
Job 31 23 Semper enim quasi tumentes super me fluctus timui Deum, et pondus ejus ferre non potui.
Job 31 24 Si putavi aurum robur meum, et obrizo dixi : Fiducia mea :
Job 31 25 si lætatus sum super multis divitiis meis, et quia plurima reperit manus mea :
Job 31 26 si vidi solem cum fulgeret, et lunam incedentem clare,
Job 31 27 et lætatum est in abscondito cor meum, et osculatus sum manum meam ore meo :
Job 31 28 quæ est iniquitas maxima, et negatio contra Deum altissimum.
Job 31 29 Si gavisus sum ad ruinam ejus qui me oderat, et exsultavi quod invenisset eum malum :
Job 31 30 non enim dedi ad peccandum guttur meum, ut expeterem maledicens animam ejus.
Job 31 31 Si non dixerunt viri tabernaculi mei : Quis det de carnibus ejus, ut saturemur ?
Job 31 32 Foris non mansit peregrinus : ostium meum viatori patuit.
Job 31 33 Si abscondi quasi homo peccatum meum, et celavi in sinu meo iniquitatem meam :
Job 31 34 si expavi ad multitudinem nimiam, et despectio propinquorum terruit me : et non magis tacui, nec egressus sum ostium.
Job 31 35 Quis mihi tribuat auditorem, ut desiderium meum audiat Omnipotens, et librum scribat ipse qui judicat,
Job 31 36 ut in humero meo portem illum, et circumdem illum quasi coronam mihi ?
Job 31 37 Per singulos gradus meos pronuntiabo illum, et quasi principi offeram eum.
Job 31 38 Si adversum me terra mea clamat, et cum ipsa sulci ejus deflent :
Job 31 39 si fructus ejus comedi absque pecunia, et animam agricolarum ejus afflixi :
Job 31 40 pro frumento oriatur mihi tribulus, et pro hordeo spina. Finita sunt verba Job.
Job 32 1 Omiserunt autem tres viri isti respondere Job, eo quod justus sibi videretur.
Job 32 2 Et iratus indignatusque est Eliu, filius Barachel, Buzites, de cognatione Ram : iratus est autem adversum Job, eo quod justum se esse diceret coram Deo.
Job 32 3 Porro adversum amicos ejus indignatus est, eo quod non invenissent responsionem rationabilem, sed tantummodo condemnassent Job.
Job 32 4 Igitur Eliu expectavit Job loquentem, eo quod seniores essent qui loquebantur.
Job 32 5 Cum autem vidisset quod tres respondere non potuissent, iratus est vehementer.
Job 32 6 Respondensque Eliu, filius Barachel, Buzites, dixit : Junior sum tempore, vos autem antiquiores : idcirco, demisso capite, veritus sum vobis indicare meam sententiam.
Job 32 7 Sperabam enim quod ætas prolixior loqueretur, et annorum multitudo doceret sapientiam.
Job 32 8 Sed, ut video, spiritus est in hominibus, et inspiratio Omnipotentis dat intelligentiam.
Job 32 9 Non sunt longævi sapientes, nec senes intelligunt judicium.
Job 32 10 Ideo dicam : Audite me, ostendam vobis etiam ego meam sapientiam.
Job 32 11 Expectavi enim sermones vestros, audivi prudentiam vestram, donec disceptaremini sermonibus :
Job 32 12 et donec putabam vos aliquid dicere, considerabam : sed, ut video, non est qui possit arguere Job, et respondere ex vobis sermonibus ejus.
Job 32 13 Ne forte dicatis : Invenimus sapientiam : Deus projecit eum, non homo.
Job 32 14 Nihil locutus est mihi : et ego non secundum sermones vestros respondebo illi.
Job 32 15 Extimuerunt, nec responderunt ultra, abstuleruntque a se eloquia.
Job 32 16 Quoniam igitur expectavi, et non sunt locuti : steterunt, nec ultra responderunt :
Job 32 17 respondebo et ego partem meam, et ostendam scientiam meam.
Job 32 18 Plenus sum enim sermonibus, et coarctat me spiritus uteri mei.
Job 32 19 En venter meus quasi mustum absque spiraculo, quod lagunculas novas disrumpit.
Job 32 20 Loquar, et respirabo paululum : aperiam labia mea, et respondebo.
Job 32 21 Non accipiam personam viri, et Deum homini non æquabo.
Job 32 22 Nescio enim quamdiu subsistam, et si post modicum tollat me factor meus.
Job 33 1 Audi igitur, Job, eloquia mea, et omnes sermones meos ausculta.
Job 33 2 Ecce aperui os meum : loquatur lingua mea in faucibus meis.
Job 33 3 Simplici corde meo sermones mei, et sententiam puram labia mea loquentur.
Job 33 4 Spiritus Dei fecit me, et spiraculum Omnipotentis vivificavit me.
Job 33 5 Si potes, responde mihi, et adversus faciem meam consiste.
Job 33 6 Ecce, et me sicut et te fecit Deus, et de eodem luto ego quoque formatus sum.
Job 33 7 Verumtamen miraculum meum non te terreat, et eloquentia mea non sit tibi gravis.
Job 33 8 Dixisti ergo in auribus meis, et vocem verborum tuorum audivi :
Job 33 9 Mundus sum ego, et absque delicto immaculatus, et non est iniquitas in me.
Job 33 10 Quia querelas in me reperit, ideo arbitratus est me inimicum sibi.
Job 33 11 Posuit in nervo pedes meos ; custodivit omnes semitas meas.
Job 33 12 Hoc est ergo in quo non es justificatus. Respondebo tibi, quia major sit Deus homine.
Job 33 13 Adversus eum contendis, quod non ad omnia verba responderit tibi ?
Job 33 14 Semel loquitur Deus, et secundo idipsum non repetit.
Job 33 15 Per somnium, in visione nocturna, quando irruit sopor super homines, et dormiunt in lectulo,
Job 33 16 tunc aperit aures virorum, et erudiens eos instruit disciplina,
Job 33 17 ut avertat hominem ab his quæ facit, et liberet eum de superbia,
Job 33 18 eruens animam ejus a corruptione, et vitam illius, ut non transeat in gladium.
Job 33 19 Increpat quoque per dolorem in lectulo, et omnia ossa ejus marcescere facit.
Job 33 20 Abominabilis ei fit in vita sua panis, et animæ illius cibus ante desiderabilis.
Job 33 21 Tabescet caro ejus, et ossa, quæ tecta fuerant, nudabuntur.
Job 33 22 Appropinquavit corruptioni anima ejus, et vita illius mortiferis.
Job 33 23 Si fuerit pro eo angelus loquens, unus de millibus, ut annuntiet hominis æquitatem,
Job 33 24 miserebitur ejus, et dicet : Libera eum, ut non descendat in corruptionem : inveni in quo ei propitier.
Job 33 25 Consumpta est caro ejus a suppliciis : revertatur ad dies adolescentiæ suæ.
Job 33 26 Deprecabitur Deum, et placabilis ei erit : et videbit faciem ejus in jubilo, et reddet homini justitiam suam.
Job 33 27 Respiciet homines, et dicet : Peccavi : et vere deliqui, et ut eram dignus non recepi.
Job 33 28 Liberavit animam suam, ne pergeret in interitum, sed vivens lucem videret.
Job 33 29 Ecce hæc omnia operatur Deus tribus vicibus per singulos,
Job 33 30 ut revocet animas eorum a corruptione, et illuminet luce viventium.
Job 33 31 Attende, Job, et audi me : et tace, dum loquor.
Job 33 32 Si autem habes quod loquaris, responde mihi : loquere, volo enim te apparere justum.
Job 33 33 Quod si non habes, audi me : tace, et docebo te sapientiam.
Job 34 1 Pronuntians itaque Eliu, etiam hæc locutus est :
Job 34 2 Audite, sapientes, verba mea : et eruditi, auscultate me.
Job 34 3 Auris enim verba probat, et guttur escas gustu dijudicat.
Job 34 4 Judicium eligamus nobis, et inter nos videamus quid sit melius.
Job 34 5 Quia dixit Job : Justus sum, et Deus subvertit judicium meum.
Job 34 6 In judicando enim me mendacium est, violenta sagitta mea absque ullo peccato.
Job 34 7 Quis est vir ut est Job, qui bibit subsannationem quasi aquam ?
Job 34 8 qui graditur cum operantibus iniquitatem, et ambulat cum viris impiis ?
Job 34 9 Dixit enim : Non placebit vir Deo, etiam si cucurrerit cum eo.
Job 34 10 Ideo, viri cordati, audite me : absit a Deo impietas, et ab Omnipotente iniquitas !
Job 34 11 Opus enim hominis reddet ei, et juxta vias singulorum restituet eis.
Job 34 12 Vere enim Deus non condemnabit frustra, nec Omnipotens subvertet judicium.
Job 34 13 Quem constituit alium super terram ? aut quem posuit super orbem quem fabricatus est ?
Job 34 14 Si direxerit ad eum cor suum, spiritum illius et flatum ad se trahet.
Job 34 15 Deficiet omnis caro simul, et homo in cinerem revertetur.
Job 34 16 Si habes ergo intellectum, audi quod dicitur, et ausculta vocem eloquii mei :
Job 34 17 numquid qui non amat judicium sanari potest ? et quomodo tu eum qui justus est in tantum condemnas ?
Job 34 18 Qui dicit regi : Apostata ; qui vocat duces impios ;
Job 34 19 qui non accipit personas principum, nec cognovit tyrannum, cum disceptaret contra pauperum : opus enim manuum ejus sunt universi.
Job 34 20 Subito morientur, et in media nocte : turbabuntur populi, et pertransibunt, et auferent violentum absque manu.
Job 34 21 Oculi enim ejus super vias hominum, et omnes gressus eorum considerat.
Job 34 22 Non sunt tenebræ, et non est umbra mortis, ut abscondantur ibi qui operantur iniquitatem,
Job 34 23 neque enim ultra in hominis potestate est, ut veniat ad Deum in judicium.
Job 34 24 Conteret multos, et innumerabiles, et stare faciet alios pro eis.
Job 34 25 Novit enim opera eorum, et idcirco inducet noctem, et conterentur.
Job 34 26 Quasi impios percussit eos, in loco videntium :
Job 34 27 qui quasi de industria recesserunt ab eo, et omnes vias ejus intelligere noluerunt :
Job 34 28 ut pervenire facerent ad eum clamorem egeni, et audiret vocem pauperum.
Job 34 29 Ipso enim concedente pacem, quis est qui condemnet ? ex quo absconderit vultum, quis est qui contempletur eum, et super gentes, et super omnes homines ?
Job 34 30 Qui regnare facit hominem hypocritam propter peccata populi.
Job 34 31 Quia ergo ego locutus sum ad Deum, te quoque non prohibebo.
Job 34 32 Si erravi, tu doce me : si iniquitatem locutus sum, ultra non addam.
Job 34 33 Numquid a te Deus expetit eam, quia displicuit tibi ? tu enim cœpisti loqui, et non ego : quod si quid nosti melius, loquere.
Job 34 34 Viri intelligentes loquantur mihi, et vir sapiens audiat me.
Job 34 35 Job autem stulte locutus est, et verba illius non sonant disciplinam.
Job 34 36 Pater mi, probetur Job usque ad finem : ne desinas ab homine iniquitatis :
Job 34 37 quia addit super peccata sua blasphemiam, inter nos interim constringatur : et tunc ad judicium provocet sermonibus suis Deum.
Job 35 1 Igitur Eliu hæc rursum locutus est :
Job 35 2 Numquid æqua tibi videtur tua cogitatio, ut diceres : Justior sum Deo ?
Job 35 3 Dixisti enim : Non tibi placet quod rectum est : vel quid tibi proderit, si ego peccavero ?
Job 35 4 Itaque ego respondebo sermonibus tuis, et amicis tuis tecum.
Job 35 5 Suspice cælum, et intuere : et contemplare æthera quod altior te sit.
Job 35 6 Si peccaveris, quid ei nocebis ? et si multiplicatæ fuerint iniquitates tuæ, quid facies contra eum ?
Job 35 7 Porro si juste egeris, quid donabis ei ? aut quid de manu tua accipiet ?
Job 35 8 Homini qui similis tui est, nocebit impietas tua : et filium hominis adjuvabit justitia tua.
Job 35 9 Propter multitudinem calumniatorum clamabunt, et ejulabunt propter vim brachii tyrannorum.
Job 35 10 Et non dixit : Ubi est Deus qui fecit me, qui dedit carmina in nocte,
Job 35 11 qui docet nos super jumenta terræ, et super volucres cæli erudit nos ?
Job 35 12 Ibi clamabunt, et non exaudiet propter superbiam malorum.
Job 35 13 Non ergo frustra audiet Deus, et Omnipotens causas singulorum intuebitur.
Job 35 14 Etiam cum dixeris : Non considerat : judicare coram illo, et expecta eum.
Job 35 15 Nunc enim non infert furorem suum, nec ulciscitur scelus valde.
Job 35 16 Ergo Job frustra aperit os suum, et absque scientia verba multiplicat.
Job 36 1 Addens quoque Eliu, hæc locutus est :
Job 36 2 Sustine me paululum, et indicabo tibi : adhuc enim habeo quod pro Deo loquar.
Job 36 3 Repetam scientiam meam a principio, et operatorem meum probabo justum.
Job 36 4 Vere enim absque mendacio sermones mei, et perfecta scientia probabitur tibi.
Job 36 5 Deus potentes non abjicit, cum et ipse sit potens :
Job 36 6 sed non salvat impios, et judicium pauperibus tribuit.
Job 36 7 Non auferet a justo oculos suos, et reges in solio collocat in perpetuum, et illi eriguntur.
Job 36 8 Et si fuerint in catenis, et vinciantur funibus paupertatis,
Job 36 9 indicabit eis opera eorum, et scelera eorum, quia violenti fuerunt.
Job 36 10 Revelabit quoque aurem eorum, ut corripiat : et loquetur, ut revertantur ab iniquitate.
Job 36 11 Si audierint et observaverint, complebunt dies suos in bono, et annos suos in gloria :
Job 36 12 si autem non audierint, transibunt per gladium, et consumentur in stultitia.
Job 36 13 Simulatores et callidi provocant iram Dei, neque clamabunt cum vincti fuerint.
Job 36 14 Morietur in tempestate anima eorum, et vita eorum inter effeminatos.
Job 36 15 Eripiet de angustia sua pauperem, et revelabit in tribulatione aurem ejus.
Job 36 16 Igitur salvabit te de ore angusto latissime, et non habente fundamentum subter se : requies autem mensæ tuæ erit plena pinguedine.
Job 36 17 Causa tua quasi impii judicata est : causam judiciumque recipies.
Job 36 18 Non te ergo superet ira ut aliquem opprimas : nec multitudo donorum inclinet te.
Job 36 19 Depone magnitudinem tuam absque tribulatione, et omnes robustos fortitudine.
Job 36 20 Ne protrahas noctem, ut ascendant populi pro eis.
Job 36 21 Cave ne declines ad iniquitatem : hanc enim cœpisti sequi post miseriam.
Job 36 22 Ecce Deus excelsus in fortitudine sua, et nullus ei similis in legislatoribus.
Job 36 23 Quis poterit scrutari vias ejus ? aut quis potest ei dicere : Operatus es iniquitatem ?
Job 36 24 Memento quod ignores opus ejus, de quo cecinerunt viri.
Job 36 25 Omnes homines vident eum : unusquisque intuetur procul.
Job 36 26 Ecce Deus magnus vincens scientiam nostram : numerus annorum ejus inæstimabilis.
Job 36 27 Qui aufert stillas pluviæ, et effundit imbres ad instar gurgitum,
Job 36 28 qui de nubibus fluunt, quæ prætexunt cuncta desuper.
Job 36 29 Si voluerit extendere nubes quasi tentorium suum,
Job 36 30 et fulgurare lumine suo desuper, cardines quoque maris operiet.
Job 36 31 Per hæc enim judicat populos, et dat escas multis mortalibus.
Job 36 32 In manibus abscondit lucem, et præcepit ei ut rursus adveniat.
Job 36 33 Annuntiat de ea amico suo, quod possessio ejus sit, et ad eam possit ascendere.
Job 37 1 Super hoc expavit cor meum, et emotum est de loco suo.
Job 37 2 Audite auditionem in terrore vocis ejus, et sonum de ore illius procedentem.
Job 37 3 Subter omnes cælos ipse considerat, et lumen illius super terminos terræ.
Job 37 4 Post eum rugiet sonitus, tonabit voce magnitudinis suæ : et non investigabitur, cum audita fuerit vox ejus.
Job 37 5 Tonabit Deus in voce sua mirabiliter, qui facit magna et inscrutabilia,
Job 37 6 qui præcipit nivi ut descendat in terram, et hiemis pluviis, et imbri fortitudinis suæ :
Job 37 7 qui in manu omnium hominum signat, ut noverint singuli opera sua.
Job 37 8 Ingredietur bestia latibulum, et in antro suo morabitur.
Job 37 9 Ab interioribus egredietur tempestas, et ab Arcturo frigus.
Job 37 10 Flante Deo, concrescit gelu, et rursum latissimæ funduntur aquæ.
Job 37 11 Frumentum desiderat nubes, et nubes spargunt lumen suum.
Job 37 12 Quæ lustrant per circuitum, quocumque eas voluntas gubernantis duxerit, ad omne quod præceperit illis super faciem orbis terrarum :
Job 37 13 sive in una tribu, sive in terra sua, sive in quocumque loco misericordiæ suæ eas jusserit inveniri.
Job 37 14 Ausculta hæc, Job : sta, et considera mirabilia Dei.
Job 37 15 Numquid scis quando præceperit Deus pluviis, ut ostenderent lucem nubium ejus ?
Job 37 16 Numquid nosti semitas nubium magnas, et perfectas scientias ?
Job 37 17 Nonne vestimenta tua calida sunt, cum perflata fuerit terra austro ?
Job 37 18 Tu forsitan cum eo fabricatus es cælos, qui solidissimi quasi ære fusi sunt.
Job 37 19 Ostende nobis quid dicamus illi : nos quippe involvimur tenebris.
Job 37 20 Quis narrabit ei quæ loquor ? etiam si locutus fuerit homo, devorabitur.
Job 37 21 At nunc non vident lucem : subito aër cogetur in nubes, et ventus transiens fugabit eas.
Job 37 22 Ab aquilone aurum venit, et ad Deum formidolosa laudatio.
Job 37 23 Digne eum invenire non possumus : magnus fortitudine, et judicio, et justitia : et enarrari non potest.
Job 37 24 Ideo timebunt eum viri, et non audebunt contemplari omnes qui sibi videntur esse sapientes.
Job 38 1 Respondens autem Dominus Job de turbine, dixit :
Job 38 2 Quis est iste involvens sententias sermonibus imperitis ?
Job 38 3 Accinge sicut vir lumbos tuos : interrogabo te, et responde mihi.
Job 38 4 Ubi eras quando ponebam fundamenta terræ ? indica mihi, si habes intelligentiam.
Job 38 5 Quis posuit mensuras ejus, si nosti ? vel quis tetendit super eam lineam ?
Job 38 6 super quo bases illius solidatæ sunt ? aut quis demisit lapidem angularem ejus,
Job 38 7 cum me laudarent simul astra matutina, et jubilarent omnes filii Dei ?
Job 38 8 Quis conclusit ostiis mare, quando erumpebat quasi de vulva procedens ;
Job 38 9 cum ponerem nubem vestimentum ejus, et caligine illud quasi pannis infantiæ obvolverem ?
Job 38 10 Circumdedi illud terminis meis, et posui vectem et ostia,
Job 38 11 et dixi : Usque huc venies, et non procedes amplius, et hic confringes tumentes fluctus tuos.
Job 38 12 Numquid post ortum tuum præcepisti diluculo, et ostendisti auroræ locum suum ?
Job 38 13 et tenuisti concutiens extrema terræ, et excussisti impios ex ea ?
Job 38 14 Restituetur ut lutum signaculum, et stabit sicut vestimentum.
Job 38 15 Auferetur ab impiis lux sua, et brachium excelsum confringetur.
Job 38 16 Numquid ingressus es profunda maris ? et in novissimis abyssi deambulasti ?
Job 38 17 Numquid apertæ sunt tibi portæ mortis, et ostia tenebrosa vidisti ?
Job 38 18 Numquid considerasti latitudinem terræ ? indica mihi, si nosti, omnia :
Job 38 19 in qua via lux habitet, et tenebrarum quis locus sit :
Job 38 20 ut ducas unumquodque ad terminos suos, et intelligas semitas domus ejus.
Job 38 21 Sciebas tunc quod nasciturus esses, et numerum dierum tuorum noveras ?
Job 38 22 Numquid ingressus es thesauros nivis, aut thesauros grandinis aspexisti,
Job 38 23 quæ præparavi in tempus hostis, in diem pugnæ et belli ?
Job 38 24 Per quam viam spargitur lux, dividitur æstus super terram ?
Job 38 25 Quis dedit vehementissimo imbri cursum, et viam sonantis tonitrui,
Job 38 26 ut plueret super terram absque homine in deserto, ubi nullus mortalium commoratur,
Job 38 27 ut impleret inviam et desolatam, et produceret herbas virentes ?
Job 38 28 Quis est pluviæ pater ? vel quis genuit stillas roris ?
Job 38 29 De cujus utero egressa est glacies ? et gelu de cælo quis genuit ?
Job 38 30 In similitudinem lapidis aquæ durantur, et superficies abyssi constringitur.
Job 38 31 Numquid conjungere valebis micantes stellas Pleiadas, aut gyrum Arcturi poteris dissipare ?
Job 38 32 Numquid producis luciferum in tempore suo, et vesperum super filios terræ consurgere facis ?
Job 38 33 Numquid nosti ordinem cæli, et pones rationem ejus in terra ?
Job 38 34 Numquid elevabis in nebula vocem tuam, et impetus aquarum operiet te ?
Job 38 35 Numquid mittes fulgura, et ibunt, et revertentia dicent tibi : Adsumus ?
Job 38 36 Quis posuit in visceribus hominis sapientiam ? vel quis dedit gallo intelligentiam ?
Job 38 37 Quis enarrabit cælorum rationem, et concentum cæli quis dormire faciet ?
Job 38 38 Quando fundebatur pulvis in terra, et glebæ compingebantur ?
Job 38 39 Numquid capies leænæ prædam, et animam catulorum ejus implebis,
Job 38 40 quando cubant in antris, et in specubus insidiantur ?
Job 38 41 Quis præparat corvo escam suam, quando pulli ejus clamant ad Deum, vagantes, eo quod non habeant cibos ?
Job 39 1 Numquid nosti tempus partus ibicum in petris ? vel parturientes cervas observasti ?
Job 39 2 Dinumerasti menses conceptus earum, et scisti tempus partus earum ?
Job 39 3 Incurvantur ad fœtum, et pariunt, et rugitus emittunt.
Job 39 4 Separantur filii earum, et pergunt ad pastum : egrediuntur, et non revertuntur ad eas.
Job 39 5 Quis dimisit onagrum liberum, et vincula ejus quis solvit ?
Job 39 6 cui dedi in solitudine domum, et tabernacula ejus in terra salsuginis.
Job 39 7 Contemnit multitudinem civitatis : clamorem exactoris non audit.
Job 39 8 Circumspicit montes pascuæ suæ, et virentia quæque perquirit.
Job 39 9 Numquid volet rhinoceros servire tibi, aut morabitur ad præsepe tuum ?
Job 39 10 Numquid alligabis rhinocerota ad arandum loro tuo, aut confringet glebas vallium post te ?
Job 39 11 Numquid fiduciam habebis in magna fortitudine ejus, et derelinques ei labores tuos ?
Job 39 12 Numquid credes illi quod sementem reddat tibi, et aream tuam congreget ?
Job 39 13 Penna struthionis similis est pennis herodii et accipitris.
Job 39 14 Quando derelinquit ova sua in terra, tu forsitan in pulvere calefacies ea ?
Job 39 15 Obliviscitur quod pes conculcet ea, aut bestia agri conterat.
Job 39 16 Duratur ad filios suos, quasi non sint sui : frustra laboravit, nullo timore cogente.
Job 39 17 Privavit enim eam Deus sapientia, nec dedit illi intelligentiam.
Job 39 18 Cum tempus fuerit, in altum alas erigit : deridet equum et ascensorem ejus.
Job 39 19 Numquid præbebis equo fortitudinem, aut circumdabis collo ejus hinnitum ?
Job 39 20 Numquid suscitabis eum quasi locustas ? gloria narium ejus terror.
Job 39 21 Terram ungula fodit, exultat audacter : in occursum pergit armatis.
Job 39 22 Contemnit pavorem, nec cedit gladio.
Job 39 23 Super ipsum sonabit pharetra : vibrabit hasta et clypeus :
Job 39 24 fervens et fremens sorbet terram, nec reputat tubæ sonare clangorem.
Job 39 25 Ubi audierit buccinam, dicit : Vah ! procul odoratur bellum, exhortationem ducum, et ululatum exercitus.
Job 39 26 Numquid per sapientiam tuam plumescit accipiter, expandens alas suas ad austrum ?
Job 39 27 Numquid ad præceptum tuum elevabitur aquila, et in arduis ponet nidum suum ?
Job 39 28 In petris manet, et in præruptis silicibus commoratur atque inaccessis rupibus.
Job 39 29 Inde contemplatur escam, et de longe oculi ejus prospiciunt.
Job 39 30 Pulli ejus lambent sanguinem : et ubicumque cadaver fuerit, statim adest.
Job 39 31 Et adjecit Dominus, et locutus est ad Job :
Job 39 32 Numquid qui contendit cum Deo, tam facile conquiescit ? utique qui arguit Deum, debet respondere ei.
Job 39 33 Respondens autem Job Domino, dixit :
Job 39 34 Qui leviter locutus sum, respondere quid possum ? manum meam ponam super os meum.
Job 39 35 Unum locutus sum, quod utinam non dixissem : et alterum, quibus ultra non addam.
Job 40 1 Respondens autem Dominus Job de turbine, dixit :
Job 40 2 Accinge sicut vir lumbos tuos : interrogabo te, et indica mihi.
Job 40 3 Numquid irritum facies judicium meum, et condemnabis me, ut te justificeris ?
Job 40 4 Et si habes brachium sicut Deus ? et si voce simili tonas ?
Job 40 5 Circumda tibi decorem, et in sublime erigere, et esto gloriosus, et speciosis induere vestibus.
Job 40 6 Disperge superbos in furore tuo, et respiciens omnem arrogantem humilia.
Job 40 7 Respice cunctos superbos, et confunde eos, et contere impios in loco suo.
Job 40 8 Absconde eos in pulvere simul, et facies eorum demerge in foveam.
Job 40 9 Et ego confitebor quod salvare te possit dextera tua.
Job 40 10 Ecce behemoth quem feci tecum, fœnum quasi bos comedet.
Job 40 11 Fortitudo ejus in lumbis ejus, et virtus illius in umbilico ventris ejus.
Job 40 12 Stringit caudam suam quasi cedrum : nervi testiculorum ejus perplexi sunt.
Job 40 13 Ossa ejus velut fistulæ æris, cartilago illius quasi laminæ ferreæ.
Job 40 14 Ipse est principium viarum Dei : qui fecit eum applicabit gladium ejus.
Job 40 15 Huic montes herbas ferunt : omnes bestiæ agri ludent ibi.
Job 40 16 Sub umbra dormit, in secreto calami et in locis humentibus.
Job 40 17 Protegunt umbræ umbram ejus : circumdabunt eum salices torrentis.
Job 40 18 Ecce absorbebit fluvium, et non mirabitur, et habet fiduciam quod influat Jordanis in os ejus.
Job 40 19 In oculis ejus quasi hamo capiet eum, et in sudibus perforabit nares ejus.
Job 40 20 An extrahere poteris leviathan hamo, et fune ligabis linguam ejus ?
Job 40 21 Numquid pones circulum in naribus ejus, aut armilla perforabis maxillam ejus ?
Job 40 22 Numquid multiplicabit ad te preces, aut loquetur tibi mollia ?
Job 40 23 Numquid feriet tecum pactum, et accipies eum servum sempiternum ?
Job 40 24 Numquid illudes ei quasi avi, aut ligabis eum ancillis tuis ?
Job 40 25 Concident eum amici ? divident illum negotiatores ?
Job 40 26 Numquid implebis sagenas pelle ejus, et gurgustium piscium capite illius ?
Job 40 27 Pone super eum manum tuam : memento belli, nec ultra addas loqui.
Job 40 28 Ecce spes ejus frustrabitur eum, et videntibus cunctis præcipitabitur.
Job 41 1 Non quasi crudelis suscitabo eum : quis enim resistere potest vultui meo ?
Job 41 2 Quis ante dedit mihi, ut reddam ei ? omnia quæ sub cælo sunt, mea sunt.
Job 41 3 Non parcam ei, et verbis potentibus, et ad deprecandum compositis.
Job 41 4 Quis revelabit faciem indumenti ejus ? et in medium oris ejus quis intrabit ?
Job 41 5 Portas vultus ejus quis aperiet ? per gyrum dentium ejus formido.
Job 41 6 Corpus illius quasi scuta fusilia, compactum squamis se prementibus.
Job 41 7 Una uni conjungitur, et ne spiraculum quidem incedit per eas.
Job 41 8 Una alteri adhærebit, et tenentes se nequaquam separabuntur.
Job 41 9 Sternutatio ejus splendor ignis, et oculi ejus ut palpebræ diluculi.
Job 41 10 De ore ejus lampades procedunt, sicut tædæ ignis accensæ.
Job 41 11 De naribus ejus procedit fumus, sicut ollæ succensæ atque ferventis.
Job 41 12 Halitus ejus prunas ardere facit, et flamma de ore ejus egreditur.
Job 41 13 In collo ejus morabitur fortitudo, et faciem ejus præcedit egestas.
Job 41 14 Membra carnium ejus cohærentia sibi : mittet contra eum fulmina et ad locum alium non ferentur.
Job 41 15 Cor ejus indurabitur tamquam lapis, et stringetur quasi malleatoris incus.
Job 41 16 Cum sublatus fuerit, timebunt angeli, et territi purgabuntur.
Job 41 17 Cum apprehenderit eum gladius, subsitere non poterit, neque hasta, neque thorax :
Job 41 18 reputabit enim quasi paleas ferrum, et quasi lignum putridum æs.
Job 41 19 Non fugabit eum vir sagittarius : in stipulam versi sunt ei lapides fundæ.
Job 41 20 Quasi stipulam æstimabit malleum, et deridebit vibrantem hastam.
Job 41 21 Sub ipso erunt radii solis, et sternet sibi aurum quasi lutum.
Job 41 22 Fervescere faciet quasi ollam profundum mare, et ponet quasi cum unguenta bulliunt.
Job 41 23 Post eum lucebit semita : æstimabit abyssum quasi senescentem.
Job 41 24 Non est super terram potestas quæ comparetur ei, qui factus est ut nullum timeret.
Job 41 25 Omne sublime videt : ipse est rex super universos filios superbiæ.
Job 42 1 Respondens autem Job Domino, dixit :
Job 42 2 Scio quia omnia potes, et nulla te latet cogitatio.
Job 42 3 Quis est iste qui celat consilium absque scientia ? ideo insipienter locutus sum, et quæ ultra modum excederent scientiam meam.
Job 42 4 Audi, et ego loquar : interrogabo te, et responde mihi.
Job 42 5 Auditu auris audivi te : nunc autem oculus meus videt te.
Job 42 6 Idcirco ipse me reprehendo, et ago pœnitentiam in favilla et cinere.
Job 42 7 Postquam autem locutus est Dominus verba hæc ad Job, dixit ad Eliphaz Themanitem : Iratus est furor meus in te, et in duos amicos tuos, quoniam non estis locuti coram me rectum, sicut servus meus Job.
Job 42 8 Sumite ergo vobis septem tauros et septem arietes, et ite ad servum meum Job, et offerte holocaustum pro vobis : Job autem servus meum orabit pro vobis. Faciem ejus suscipiam, ut non vobis imputetur stultitia : neque enim locuti estis ad me recta, sicut servus meus Job.
Job 42 9 Abierunt ergo Eliphaz Themanites, et Baldad Suhites, et Sophar Naamathites, et fecerunt sicut locutus fuerat Dominus ad eos, et suscepit Dominus faciem Job.
Job 42 10 Dominus quoque conversus est ad pœnitentiam Job, cum oraret ille pro amicis suis : et addidit Dominus omnia quæcumque fuerant Job, duplicia.
Job 42 11 Venerunt autem ad eum omnes fratres sui, et universæ sorores suæ, et cuncti qui noverant eum prius, et comederunt cum eo panem in domo ejus : et moverunt super eum caput, et consolati sunt eum super omni malo quod intulerat Dominus super eum, et dederunt ei unusquisque ovem unam, et inaurem auream unam.
Job 42 12 Dominus autem benedixit novissimis Job magis quam principio ejus : et facta sunt ei quatuordecim millia ovium, et sex millia camelorum, et mille juga boum, et mille asinæ.
Job 42 13 Et fuerunt ei septem filii, et tres filiæ.
Job 42 14 Et vocavit nomen unius Diem, et nomen secundæ Cassiam, et nomen tertiæ Cornustibii.
Job 42 15 Non sunt autem inventæ mulieres speciosæ sicut filiæ Job in universa terra : deditque eis pater suus hæreditatem inter fratres earum.
Job 42 16 Vixit autem Job post hæc centum quadraginta annis, et vidit filios suos, et filios filiorum suorum usque ad quartam generationem : et mortuus est senex et plenus dierum.
Psalms 1 1 Beatus vir qui non abiit in consilio impiorum, et in via peccatorum non stetit, et in cathedra pestilentiæ non sedit ;
Psalms 1 2 sed in lege Domini voluntas ejus, et in lege ejus meditabitur die ac nocte.
Psalms 1 3 Et erit tamquam lignum quod plantatum est secus decursus aquarum, quod fructum suum dabit in tempore suo : et folium ejus non defluet ; et omnia quæcumque faciet prosperabuntur.
Psalms 1 4 Non sic impii, non sic ; sed tamquam pulvis quem projicit ventus a facie terræ.
Psalms 1 5 Ideo non resurgent impii in judicio, neque peccatores in concilio justorum,
Psalms 1 6 quoniam novit Dominus viam justorum ; et iter impiorum peribit.
Psalms 2 1 Quare fremuerunt gentes, et populi meditati sunt inania ?
Psalms 2 2 Astiterunt reges terræ, et principes convenerunt in unum adversus Dominum, et adversus Christum ejus.
Psalms 2 3 Dirumpamus vincula eorum, et projiciamus a nobis jugum ipsorum.
Psalms 2 4 Qui habitat in cælis irridebit eos, et Dominus subsannabit eos.
Psalms 2 5 Tunc loquetur ad eos in ira sua, et in furore suo conturbabit eos.
Psalms 2 6 Ego autem constitutus sum rex ab eo super Sion, montem sanctum ejus, prædicans præceptum ejus.
Psalms 2 7 Dominus dixit ad me : Filius meus es tu ; ego hodie genui te.
Psalms 2 8 Postula a me, et dabo tibi gentes hæreditatem tuam, et possessionem tuam terminos terræ.
Psalms 2 9 Reges eos in virga ferrea, et tamquam vas figuli confringes eos.
Psalms 2 10 Et nunc, reges, intelligite ; erudimini, qui judicatis terram.
Psalms 2 11 Servite Domino in timore, et exsultate ei cum tremore.
Psalms 2 12 Apprehendite disciplinam, nequando irascatur Dominus, et pereatis de via justa.
Psalms 2 13 Cum exarserit in brevi ira ejus, beati omnes qui confidunt in eo.
Psalms 3 1 Psalmus David, cum fugeret a facie Absalom filii sui.
Psalms 3 2 Domine, quid multiplicati sunt qui tribulant me ? Multi insurgunt adversum me ;
Psalms 3 3 multi dicunt animæ meæ : Non est salus ipsi in Deo ejus.
Psalms 3 4 Tu autem Domine, susceptor meus es, gloria mea, et exaltans caput meum.
Psalms 3 5 Voce mea ad Dominum clamavi ; et exaudivit me de monte sancto suo.
Psalms 3 6 Ego dormivi, et soporatus sum ; et exsurrexi, quia Dominus suscepit me.
Psalms 3 7 Non timebo millia populi circumdantis me. Exsurge, Domine ; salvum me fac, Deus meus.
Psalms 3 8 Quoniam tu percussisti omnes adversantes mihi sine causa ; dentes peccatorum contrivisti.
Psalms 3 9 Domini est salus ; et super populum tuum benedictio tua.
Psalms 4 1 In finem, in carminibus. Psalmus David.
Psalms 4 2 Cum invocarem exaudivit me Deus justitiæ meæ, in tribulatione dilatasti mihi. Miserere mei, et exaudi orationem meam.
Psalms 4 3 Filii hominum, usquequo gravi corde ? Ut quid diligitis vanitatem, et quæritis mendacium ?
Psalms 4 4 Et scitote quoniam mirificavit Dominus sanctum suum ; Dominus exaudiet me cum clamavero ad eum.
Psalms 4 5 Irascimini, et nolite peccare ; quæ dicitis in cordibus vestris, in cubilibus vestris compungimini.
Psalms 4 6 Sacrificate sacrificium justitiæ, et sperate in Domino. Multi dicunt : Quis ostendit nobis bona ?
Psalms 4 7 Signatum est super nos lumen vultus tui, Domine : dedisti lætitiam in corde meo.
Psalms 4 8 A fructu frumenti, vini, et olei sui, multiplicati sunt.
Psalms 4 9 In pace in idipsum dormiam, et requiescam ;
Psalms 4 10 quoniam tu, Domine, singulariter in spe constituisti me.
Psalms 5 1 In finem, pro ea quæ hæreditatem consequitur. Psalmus David.
Psalms 5 2 Verba mea auribus percipe, Domine ; intellige clamorem meum.
Psalms 5 3 Intende voci orationis meæ, rex meus et Deus meus.
Psalms 5 4 Quoniam ad te orabo, Domine, mane exaudies vocem meam.
Psalms 5 5 Mane astabo tibi, et videbo quoniam non Deus volens iniquitatem tu es.
Psalms 5 6 Neque habitabit juxta te malignus, neque permanebunt injusti ante oculos tuos.
Psalms 5 7 Odisti omnes qui operantur iniquitatem ; perdes omnes qui loquuntur mendacium. Virum sanguinum et dolosum abominabitur Dominus.
Psalms 5 8 Ego autem in multitudine misericordiæ tuæ introibo in domum tuam ; adorabo ad templum sanctum tuum in timore tuo.
Psalms 5 9 Domine, deduc me in justitia tua : propter inimicos meos dirige in conspectu tuo viam meam.
Psalms 5 10 Quoniam non est in ore eorum veritas ; cor eorum vanum est.
Psalms 5 11 Sepulchrum patens est guttur eorum ; linguis suis dolose agebant, judica illos, Deus. Decidant a cogitationibus suis ; secundum multitudinem impietatum eorum expelle eos, quoniam irritaverunt te, Domine.
Psalms 5 12 Et lætentur omnes qui sperant in te ; in æternum exsultabunt, et habitabis in eis. Et gloriabuntur in te omnes qui diligunt nomen tuum,
Psalms 5 13 quoniam tu benedices justo. Domine, ut scuto bonæ voluntatis tuæ coronasti nos.
Psalms 6 1 In finem, in carminibus. Psalmus David. Pro octava.
Psalms 6 2 Domine, ne in furore tuo arguas me, neque in ira tua corripias me.
Psalms 6 3 Miserere mei, Domine, quoniam infirmus sum ; sana me, Domine, quoniam conturbata sunt ossa mea.
Psalms 6 4 Et anima mea turbata est valde ; sed tu, Domine, usquequo ?
Psalms 6 5 Convertere, Domine, et eripe animam meam ; salvum me fac propter misericordiam tuam.
Psalms 6 6 Quoniam non est in morte qui memor sit tui ; in inferno autem quis confitebitur tibi ?
Psalms 6 7 Laboravi in gemitu meo ; lavabo per singulas noctes lectum meum ; lacrimis meis stratum meum rigabo.
Psalms 6 8 Turbatus est a furore oculus meus ; inveteravi inter omnes inimicos meos.
Psalms 6 9 Discedite a me omnes qui operamini iniquitatem, quoniam exaudivit Dominus vocem fletus mei.
Psalms 6 10 Exaudivit Dominus deprecationem meam ; Dominus orationem meam suscepit.
Psalms 6 11 Erubescant, et conturbentur vehementer omnes inimici mei ; convertantur, et erubescant valde velociter.
Psalms 7 1 Psalmus David, quem cantavit Domino pro verbis Chusi, filii Jemini.
Psalms 7 2 Domine Deus meus, in te speravi ; salvum me fac ex omnibus persequentibus me, et libera me,
Psalms 7 3 nequando rapiat ut leo animam meam, dum non est qui redimat, neque qui salvum faciat.
Psalms 7 4 Domine Deus meus, si feci istud, si est iniquitas in manibus meis,
Psalms 7 5 si reddidi retribuentibus mihi mala, decidam merito ab inimicis meis inanis.
Psalms 7 6 Persequatur inimicus animam meam, et comprehendat ; et conculcet in terra vitam meam, et gloriam meam in pulverem deducat.
Psalms 7 7 Exsurge, Domine, in ira tua ; et exaltare in finibus inimicorum meorum ; et exsurge, Domine Deus meus, in præcepto quod mandasti ;
Psalms 7 8 et synagoga populorum circumdabit te : et propter hanc in altum regredere.
Psalms 7 9 Dominus judicat populos. Judica me, Domine, secundum justitiam meam, et secundum innocentiam meam super me.
Psalms 7 10 Consumetur nequitia peccatorum ; et diriges justum, scrutans corda et renes, Deus.
Psalms 7 11 Justum adjutorium meum a Domino, qui salvos facit rectos corde.
Psalms 7 12 Deus judex justus, fortis, et patiens ; numquid irascitur per singulos dies ?
Psalms 7 13 Nisi conversi fueritis, gladium suum vibrabit ; arcum suum tetendit, et paravit illum.
Psalms 7 14 Et in eo paravit vasa mortis, sagittas suas ardentibus effecit.
Psalms 7 15 Ecce parturiit injustitiam ; concepit dolorem, et peperit iniquitatem.
Psalms 7 16 Lacum aperuit, et effodit eum ; et incidit in foveam quam fecit.
Psalms 7 17 Convertetur dolor ejus in caput ejus, et in verticem ipsius iniquitas ejus descendet.
Psalms 7 18 Confitebor Domino secundum justitiam ejus, et psallam nomini Domini altissimi.
Psalms 8 1 In finem, pro torcularibus. Psalmus David.
Psalms 8 2 Domine, Dominus noster, quam admirabile est nomen tuum in universa terra ! quoniam elevata est magnificentia tua super cælos.
Psalms 8 3 Ex ore infantium et lactentium perfecisti laudem propter inimicos tuos, ut destruas inimicum et ultorem.
Psalms 8 4 Quoniam videbo cælos tuos, opera digitorum tuorum, lunam et stellas quæ tu fundasti.
Psalms 8 5 Quid est homo, quod memor es ejus ? aut filius hominis, quoniam visitas eum ?
Psalms 8 6 Minuisti eum paulo minus ab angelis ; gloria et honore coronasti eum ;
Psalms 8 7 et constituisti eum super opera manuum tuarum.
Psalms 8 8 Omnia subjecisti sub pedibus ejus, oves et boves universas, insuper et pecora campi,
Psalms 8 9 volucres cæli, et pisces maris qui perambulant semitas maris.
Psalms 8 10 Domine, Dominus noster, quam admirabile est nomen tuum in universa terra !
Psalms 9 1 In finem, pro occultis filii. Psalmus David.
Psalms 9 2 Confitebor tibi, Domine, in toto corde meo ; narrabo omnia mirabilia tua.
Psalms 9 3 Lætabor et exsultabo in te ; psallam nomini tuo, Altissime.
Psalms 9 4 In convertendo inimicum meum retrorsum ; infirmabuntur, et peribunt a facie tua.
Psalms 9 5 Quoniam fecisti judicium meum et causam meam ; sedisti super thronum, qui judicas justitiam.
Psalms 9 6 Increpasti gentes, et periit impius : nomen eorum delesti in æternum, et in sæculum sæculi.
Psalms 9 7 Inimici defecerunt frameæ in finem, et civitates eorum destruxisti. Periit memoria eorum cum sonitu ;
Psalms 9 8 et Dominus in æternum permanet. Paravit in judicio thronum suum ;
Psalms 9 9 et ipse judicabit orbem terræ in æquitate, judicabit populos in justitia.
Psalms 9 10 Et factus est Dominus refugium pauperi ; adjutor in opportunitatibus, in tribulatione.
Psalms 9 11 Et sperent in te qui noverunt nomen tuum, quoniam non dereliquisti quærentes te, Domine.
Psalms 9 12 Psallite Domino qui habitat in Sion ; annuntiate inter gentes studia ejus,
Psalms 9 13 quoniam requirens sanguinem eorum recordatus est ; non est oblitus clamorem pauperum.
Psalms 9 14 Miserere mei, Domine : vide humilitatem meam de inimicis meis,
Psalms 9 15 qui exaltas me de portis mortis, ut annuntiem omnes laudationes tuas in portis filiæ Sion.
Psalms 9 16 Exultabo in salutari tuo. Infixæ sunt gentes in interitu quem fecerunt ; in laqueo isto quem absconderunt comprehensus est pes eorum.
Psalms 9 17 Cognoscetur Dominus judicia faciens ; in operibus manuum suarum comprehensus est peccator.
Psalms 9 18 Convertantur peccatores in infernum, omnes gentes quæ obliviscuntur Deum.
Psalms 9 19 Quoniam non in finem oblivio erit pauperis ; patientia pauperum non peribit in finem.
Psalms 9 20 Exsurge, Domine ; non confortetur homo : judicentur gentes in conspectu tuo.
Psalms 9 21 Constitue, Domine, legislatorem super eos, ut sciant gentes quoniam homines sunt.
Psalms 9 22 Ut quid, Domine, recessisti longe, despicis in opportunitatibus, in tribulatione ?
Psalms 9 23 Dum superbit impius, incenditur pauper : comprehenduntur in consiliis quibus cogitant.
Psalms 9 24 Quoniam laudatur peccator in desideriis animæ suæ, et iniquus benedicitur.
Psalms 9 25 Exacerbavit Dominum peccator, secundum multitudinem iræ suæ, non quæret.
Psalms 9 26 Non est Deus in conspectu ejus, inquinatæ sunt viæ illius in omni tempore. Auferuntur judicia tua a facie ejus ; omnium inimicorum suorum dominabitur.
Psalms 9 27 Dixit enim in corde suo : Non movebor a generatione in generationem, sine malo.
Psalms 9 28 Cujus maledictione os plenum est, et amaritudine, et dolo ; sub lingua ejus labor et dolor.
Psalms 9 29 Sedet in insidiis cum divitibus in occultis, ut interficiat innocentem.
Psalms 9 30 Oculi ejus in pauperem respiciunt ; insidiatur in abscondito, quasi leo in spelunca sua. Insidiatur ut rapiat pauperem ; rapere pauperem dum attrahit eum.
Psalms 9 31 In laqueo suo humiliabit eum ; inclinabit se, et cadet cum dominatus fuerit pauperum.
Psalms 9 32 Dixit enim in corde suo : Oblitus est Deus ; avertit faciem suam, ne videat in finem.
Psalms 9 33 Exsurge, Domine Deus, exaltetur manus tua ; ne obliviscaris pauperum.
Psalms 9 34 Propter quid irritavit impius Deum ? dixit enim in corde suo : Non requiret.
Psalms 9 35 Vides, quoniam tu laborem et dolorem consideras, ut tradas eos in manus tuas. Tibi derelictus est pauper ; orphano tu eris adjutor.
Psalms 9 36 Contere brachium peccatoris et maligni ; quæretur peccatum illius, et non invenietur.
Psalms 9 37 Dominus regnabit in æternum, et in sæculum sæculi ; peribitis, gentes, de terra illius.
Psalms 9 38 Desiderium pauperum exaudivit Dominus ; præparationem cordis eorum audivit auris tua,
Psalms 9 39 judicare pupillo et humili, ut non apponat ultra magnificare se homo super terram.
Psalms 10 1 In finem. Psalmus David.
Psalms 10 2 In Domino confido ; quomodo dicitis animæ meæ : Transmigra in montem sicut passer ?
Psalms 10 3 Quoniam ecce peccatores intenderunt arcum ; paraverunt sagittas suas in pharetra, ut sagittent in obscuro rectos corde ;
Psalms 10 4 quoniam quæ perfecisti destruxerunt ; justus autem quid fecit ?
Psalms 10 5 Dominus in templo sancto suo ; Dominus in cælo sedes ejus. Oculi ejus in pauperem respiciunt, palpebræ ejus interrogant filios hominum.
Psalms 10 6 Dominus interrogat justum et impium ; qui autem diligit iniquitatem, odit animam suam.
Psalms 10 7 Pluet super peccatores laqueos ; ignis et sulphur, et spiritus procellarum, pars calicis eorum.
Psalms 10 8 Quoniam justus Dominus, et justitias dilexit : æquitatem vidit vultus ejus.
Psalms 11 1 In finem, pro octava. Psalmus David.
Psalms 11 2 Salvum me fac, Domine, quoniam defecit sanctus, quoniam diminutæ sunt veritates a filiis hominum.
Psalms 11 3 Vana locuti sunt unusquisque ad proximum suum ; labia dolosa, in corde et corde locuti sunt.
Psalms 11 4 Disperdat Dominus universa labia dolosa, et linguam magniloquam.
Psalms 11 5 Qui dixerunt : Linguam nostram magnificabimus ; labia nostra a nobis sunt. Quis noster dominus est ?
Psalms 11 6 Propter miseriam inopum, et gemitum pauperum, nunc exsurgam, dicit Dominus. Ponam in salutari ; fiducialiter agam in eo.
Psalms 11 7 Eloquia Domini, eloquia casta ; argentum igne examinatum, probatum terræ, purgatum septuplum.
Psalms 11 8 Tu, Domine, servabis nos, et custodies nos a generatione hac in æternum.
Psalms 11 9 In circuitu impii ambulant : secundum altitudinem tuam multiplicasti filios hominum.
Psalms 12 1 In finem. Psalmus David. Usquequo, Domine, oblivisceris me in finem ? usquequo avertis faciem tuam a me ?
Psalms 12 2 Quamdiu ponam consilia in anima mea, dolorem in corde meo per diem ?
Psalms 12 3 Usquequo exaltabitur inimicus meus super me ?
Psalms 12 4 Respice, et exaudi me, Domine Deus meus. Illumina oculos meos, ne umquam obdormiam in morte ;
Psalms 12 5 nequando dicat inimicus meus : Prævalui adversus eum. Qui tribulant me exsultabunt si motus fuero ;
Psalms 12 6 ego autem in misericordia tua speravi. Exsultabit cor meum in salutari tuo. Cantabo Domino qui bona tribuit mihi ; et psallam nomini Domini altissimi.
Psalms 13 1 In finem. Psalmus David. Dixit insipiens in corde suo : Non est Deus. Corrupti sunt, et abominabiles facti sunt in studiis suis ; non est qui faciat bonum, non est usque ad unum.
Psalms 13 2 Dominus de cælo prospexit super filios hominum, ut videat si est intelligens, aut requirens Deum.
Psalms 13 3 Omnes declinaverunt, simul inutiles facti sunt. Non est qui faciat bonum, non est usque ad unum. Sepulchrum patens est guttur eorum ; linguis suis dolose agebant. Venenum aspidum sub labiis eorum. Quorum os maledictione et amaritudine plenum est ; veloces pedes eorum ad effundendum sanguinem. Contritio et infelicitas in viis eorum, et viam pacis non cognoverunt ; non est timor Dei ante oculos eorum.
Psalms 13 4 Nonne cognoscent omnes qui operantur iniquitatem, qui devorant plebem meam sicut escam panis ?
Psalms 13 5 Dominum non invocaverunt ; illic trepidaverunt timore, ubi non erat timor.
Psalms 13 6 Quoniam Dominus in generatione justa est, consilium inopis confudistis, quoniam Dominus spes ejus est.
Psalms 13 7 Quis dabit ex Sion salutare Israël ? Cum averterit Dominus captivitatem plebis suæ, exsultabit Jacob, et lætabitur Israël.
Psalms 14 1 Psalmus David. Domine, quis habitabit in tabernaculo tuo ? aut quis requiescet in monte sancto tuo ?
Psalms 14 2 Qui ingreditur sine macula, et operatur justitiam ;
Psalms 14 3 qui loquitur veritatem in corde suo ; qui non egit dolum in lingua sua ; nec fecit proximo suo malum, et opprobrium non accepit adversus proximos suos.
Psalms 14 4 Ad nihilum deductus est in conspectu ejus malignus ; timentes autem Dominum glorificat. Qui jurat proximo suo, et non decipit ;
Psalms 14 5 qui pecuniam suam non dedit ad usuram, et munera super innocentem non accepit. Qui facit hæc non movebitur in æternum.
Psalms 15 1 Tituli inscriptio, ipsi David. Conserva me, Domine, quoniam speravi in te.
Psalms 15 2 Dixi Domino : Deus meus es tu, quoniam bonorum meorum non eges.
Psalms 15 3 Sanctis, qui sunt in terra ejus, mirificavit omnes voluntates meas in eis.
Psalms 15 4 Multiplicatæ sunt infirmitates eorum, postea acceleraverunt. Non congregabo conventicula eorum de sanguinibus ; nec memor ero nominum eorum per labia mea.
Psalms 15 5 Dominus pars hæreditatis meæ, et calicis mei : tu es qui restitues hæreditatem meam mihi.
Psalms 15 6 Funes ceciderunt mihi in præclaris ; etenim hæreditas mea præclara est mihi.
Psalms 15 7 Benedicam Dominum qui tribuit mihi intellectum ; insuper et usque ad noctem increpuerunt me renes mei.
Psalms 15 8 Providebam Dominum in conspectu meo semper, quoniam a dextris est mihi, ne commovear.
Psalms 15 9 Propter hoc lætatum est cor meum, et exsultavit lingua mea ; insuper et caro mea requiescet in spe.
Psalms 15 10 Quoniam non derelinques animam meam in inferno, nec dabis sanctum tuum videre corruptionem.
Psalms 15 11 Notas mihi fecisti vias vitæ ; adimplebis me lætitia cum vultu tuo : delectationes in dextera tua usque in finem.
Psalms 16 1 Oratio David. Exaudi, Domine, justitiam meam ; intende deprecationem meam. Auribus percipe orationem meam, non in labiis dolosis.
Psalms 16 2 De vultu tuo judicium meum prodeat ; oculi tui videant æquitates.
Psalms 16 3 Probasti cor meum, et visitasti nocte ; igne me examinasti, et non est inventa in me iniquitas.
Psalms 16 4 Ut non loquatur os meum opera hominum : propter verba labiorum tuorum, ego custodivi vias duras.
Psalms 16 5 Perfice gressus meos in semitis tuis, ut non moveantur vestigia mea.
Psalms 16 6 Ego clamavi, quoniam exaudisti me, Deus ; inclina aurem tuam mihi, et exaudi verba mea.
Psalms 16 7 Mirifica misericordias tuas, qui salvos facis sperantes in te.
Psalms 16 8 A resistentibus dexteræ tuæ custodi me, ut pupillam oculi. Sub umbra alarum tuarum protege me,
Psalms 16 9 a facie impiorum qui me afflixerunt. Inimici mei animam meam circumdederunt ;
Psalms 16 10 adipem suum concluserunt ; os eorum locutum est superbiam.
Psalms 16 11 Projicientes me nunc circumdederunt me ; oculos suos statuerunt declinare in terram.
Psalms 16 12 Susceperunt me sicut leo paratus ad prædam, et sicut catulus leonis habitans in abditis.
Psalms 16 13 Exsurge, Domine : præveni eum, et supplanta eum ; eripe animam meam ab impio.
Psalms 16 14 Frameam tuam ab inimicis manus tuæ. Domine, a paucis de terra divide eos in vita eorum ; de absconditis tuis adimpletus est venter eorum. Saturati sunt filiis, et dimiserunt reliquias suas parvulis suis.
Psalms 16 15 Ego autem in justitia apparebo conspectui tuo; satiabor cum apparuerit gloria tua.
Psalms 17 1 In finem. Puero Domini David, qui locutus est Domino verba cantici hujus, in die qua eripuit eum Dominus de manu omnium inimicorum ejus, et de manu Saul, et dixit :
Psalms 17 2 Diligam te, Domine, fortitudo mea.
Psalms 17 3 Dominus firmamentum meum, et refugium meum, et liberator meus. Deus meus adjutor meus, et sperabo in eum ; protector meus, et cornu salutis meæ, et susceptor meus.
Psalms 17 4 Laudans invocabo Dominum, et ab inimicis meis salvus ero.
Psalms 17 5 Circumdederunt me dolores mortis, et torrentes iniquitatis conturbaverunt me.
Psalms 17 6 Dolores inferni circumdederunt me, præoccupaverunt me laquei mortis.
Psalms 17 7 In tribulatione mea invocavi Dominum, et ad Deum meum clamavi : et exaudivit de templo sancto suo vocem meam ; et clamor meus in conspectu ejus introivit in aures ejus.
Psalms 17 8 Commota est, et contremuit terra, fundamenta montium conturbata sunt, et commota sunt, quoniam iratus est eis.
Psalms 17 9 Ascendit fumus in ira ejus, et ignis a facie ejus exarsit ; carbones succensi sunt ab eo.
Psalms 17 10 Inclinavit cælos, et descendit ; et caligo sub pedibus ejus.
Psalms 17 11 Et ascendit super cherubim, et volavit ; volavit super pennas ventorum.
Psalms 17 12 Et posuit tenebras latibulum suum ; in circuitu ejus tabernaculum ejus, tenebrosa aqua in nubibus aëris.
Psalms 17 13 Præ fulgore in conspectu ejus nubes transierunt, grando et carbones ignis.
Psalms 17 14 Et intonuit de cælo Dominus, et Altissimus dedit vocem suam : grando et carbones ignis.
Psalms 17 15 Et misit sagittas suas, et dissipavit eos ; fulgura multiplicavit, et conturbavit eos.
Psalms 17 16 Et apparuerunt fontes aquarum, et revelata sunt fundamenta orbis terrarum, ab increpatione tua, Domine, ab inspiratione spiritus iræ tuæ.
Psalms 17 17 Misit de summo, et accepit me ; et assumpsit me de aquis multis.
Psalms 17 18 Eripuit me de inimicis meis fortissimis, et ab his qui oderunt me. Quoniam confortati sunt super me,
Psalms 17 19 prævenerunt me in die afflictionis meæ ; et factus est Dominus protector meus.
Psalms 17 20 Et eduxit me in latitudinem ; salvum me fecit, quoniam voluit me,
Psalms 17 21 et retribuet mihi Dominus secundum justitiam meam, et secundum puritatem manuum mearum retribuet mihi ;
Psalms 17 22 quia custodivi vias Domini, nec impie gessi a Deo meo ;
Psalms 17 23 quoniam omnia judicia ejus in conspectu meo, et justitias ejus non repuli a me.
Psalms 17 24 Et ero immaculatus cum eo ; et observabo me ab iniquitate mea.
Psalms 17 25 Et retribuet mihi Dominus secundum justitiam meam, et secundum puritatem manuum mearum in conspectu oculorum ejus.
Psalms 17 26 Cum sancto sanctus eris, et cum viro innocente innocens eris,
Psalms 17 27 et cum electo electus eris, et cum perverso perverteris.
Psalms 17 28 Quoniam tu populum humilem salvum facies, et oculos superborum humiliabis.
Psalms 17 29 Quoniam tu illuminas lucernam meam, Domine ; Deus meus, illumina tenebras meas.
Psalms 17 30 Quoniam in te eripiar a tentatione ; et in Deo meo transgrediar murum.
Psalms 17 31 Deus meus, impolluta via ejus ; eloquia Domini igne examinata ; protector est omnium sperantium in se.
Psalms 17 32 Quoniam quis Deus præter Dominum ? aut quis Deus præter Deum nostrum ?
Psalms 17 33 Deus qui præcinxit me virtute, et posuit immaculatam viam meam ;
Psalms 17 34 qui perfecit pedes meos tamquam cervorum, et super excelsa statuens me ;
Psalms 17 35 qui docet manus meas ad prælium ; et posuisti, ut arcum æreum, brachia mea ;
Psalms 17 36 et dedisti mihi protectionem salutis tuæ, et dextera tua suscepit me ; et disciplina tua correxit me in finem, et disciplina tua ipsa me docebit.
Psalms 17 37 Dilatasti gressus meos subtus me ; et non sunt infirmata vestigia mea.
Psalms 17 38 Persequar inimicos meos, et comprehendam illos ; et non convertar donec deficiant.
Psalms 17 39 Confringam illos, nec poterunt stare ; cadent subtus pedes meos.
Psalms 17 40 Et præcinxisti me virtute ad bellum, et supplantasti insurgentes in me subtus me.
Psalms 17 41 Et inimicos meos dedisti mihi dorsum, et odientes me disperdidisti.
Psalms 17 42 Clamaverunt, nec erat qui salvos faceret ; ad Dominum, nec exaudivit eos.
Psalms 17 43 Et comminuam eos ut pulverem ante faciem venti ; ut lutum platearum delebo eos.
Psalms 17 44 Eripies me de contradictionibus populi ; constitues me in caput gentium.
Psalms 17 45 Populus, quem non cognovi, servivit mihi ; in auditu auris obedivit mihi.
Psalms 17 46 Filii alieni mentiti sunt mihi, filii alieni inveterati sunt, et claudicaverunt a semitis suis.
Psalms 17 47 Vivit Dominus ! et benedictus Deus meus ! et exaltetur Deus salutis meæ !
Psalms 17 48 Deus qui das vindictas mihi, et subdis populos sub me ; liberator meus de inimicis meis iracundis.
Psalms 17 49 Et ab insurgentibus in me exaltabis me ; a viro iniquo eripies me.
Psalms 17 50 Propterea confitebor tibi in nationibus, Domine, et nomini tuo psalmum dicam ;
Psalms 17 51 magnificans salutes regis ejus, et faciens misericordiam christo suo David, et semini ejus usque in sæculum.
Psalms 18 1 In finem. Psalmus David.
Psalms 18 2 Cæli enarrant gloriam Dei, et opera manuum ejus annuntiat firmamentum.
Psalms 18 3 Dies diei eructat verbum, et nox nocti indicat scientiam.
Psalms 18 4 Non sunt loquelæ, neque sermones, quorum non audiantur voces eorum.
Psalms 18 5 In omnem terram exivit sonus eorum, et in fines orbis terræ verba eorum.
Psalms 18 6 In sole posuit tabernaculum suum ; et ipse tamquam sponsus procedens de thalamo suo. Exsultavit ut gigas ad currendam viam ;
Psalms 18 7 a summo cælo egressio ejus. Et occursus ejus usque ad summum ejus ; nec est qui se abscondat a calore ejus.
Psalms 18 8 Lex Domini immaculata, convertens animas ; testimonium Domini fidele, sapientiam præstans parvulis.
Psalms 18 9 Justitiæ Domini rectæ, lætificantes corda ; præceptum Domini lucidum, illuminans oculos.
Psalms 18 10 Timor Domini sanctus, permanens in sæculum sæculi ; judicia Domini vera, justificata in semetipsa.
Psalms 18 11 Desiderabilia super aurum et lapidem pretiosum multum ; et dulciora super mel et favum.
Psalms 18 12 Etenim servus tuus custodit ea ; in custodiendis illis retributio multa.
Psalms 18 13 Delicta quis intelligit ? ab occultis meis munda me ;
Psalms 18 14 et ab alienis parce servo tuo. Si mei non fuerint dominati, tunc immaculatus ero, et emundabor a delicto maximo.
Psalms 18 15 Et erunt ut complaceant eloquia oris mei, et meditatio cordis mei in conspectu tuo semper. Domine, adjutor meus, et redemptor meus.
Psalms 19 1 In finem. Psalmus David.
Psalms 19 2 Exaudiat te Dominus in die tribulationis ; protegat te nomen Dei Jacob.
Psalms 19 3 Mittat tibi auxilium de sancto, et de Sion tueatur te.
Psalms 19 4 Memor sit omnis sacrificii tui, et holocaustum tuum pingue fiat.
Psalms 19 5 Tribuat tibi secundum cor tuum, et omne consilium tuum confirmet.
Psalms 19 6 Lætabimur in salutari tuo ; et in nomine Dei nostri magnificabimur.
Psalms 19 7 Impleat Dominus omnes petitiones tuas ; nunc cognovi quoniam salvum fecit Dominus christum suum. Exaudiet illum de cælo sancto suo, in potentatibus salus dexteræ ejus.
Psalms 19 8 Hi in curribus, et hi in equis ; nos autem in nomine Domini Dei nostri invocabimus.
Psalms 19 9 Ipsi obligati sunt, et ceciderunt, nos autem surreximus, et erecti sumus.
Psalms 19 10 Domine, salvum fac regem, et exaudi nos in die qua invocaverimus te.
Psalms 20 1 In finem. Psalmus David.
Psalms 20 2 Domine, in virtute tua lætabitur rex, et super salutare tuum exsultabit vehementer.
Psalms 20 3 Desiderium cordis ejus tribuisti ei, et voluntate labiorum ejus non fraudasti eum.
Psalms 20 4 Quoniam prævenisti eum in benedictionibus dulcedinis ; posuisti in capite ejus coronam de lapide pretioso.
Psalms 20 5 Vitam petiit a te, et tribuisti ei longitudinem dierum in sæculum, et in sæculum sæculi.
Psalms 20 6 Magna est gloria ejus in salutari tuo ; gloriam et magnum decorem impones super eum.
Psalms 20 7 Quoniam dabis eum in benedictionem in sæculum sæculi ; lætificabis eum in gaudio cum vultu tuo.
Psalms 20 8 Quoniam rex sperat in Domino ; et in misericordia Altissimi non commovebitur.
Psalms 20 9 Inveniatur manus tua omnibus inimicis tuis ; dextera tua inveniat omnes qui te oderunt.
Psalms 20 10 Pones eos ut clibanum ignis in tempore vultus tui : Dominus in ira sua conturbabit eos et devorabit eos ignis.
Psalms 20 11 Fructum eorum de terra perdes, et semen eorum a filiis hominum,
Psalms 20 12 quoniam declinaverunt in te mala ; cogitaverunt consilia quæ non potuerunt stabilire.
Psalms 20 13 Quoniam pones eos dorsum ; in reliquiis tuis præparabis vultum eorum.
Psalms 20 14 Exaltare, Domine, in virtute tua ; cantabimus et psallemus virtutes tuas.
Psalms 21 1 In finem, pro susceptione matutina. Psalmus David.
Psalms 21 2 Deus, Deus meus, respice in me : quare me dereliquisti ? Longe a salute mea verba delictorum meorum.
Psalms 21 3 Deus meus, clamabo per diem, et non exaudies ; et nocte, et non ad insipientiam mihi.
Psalms 21 4 Tu autem in sancto habitas, laus Israël.
Psalms 21 5 In te speraverunt patres nostri ; speraverunt, et liberasti eos.
Psalms 21 6 Ad te clamaverunt, et salvi facti sunt ; in te speraverunt, et non sunt confusi.
Psalms 21 7 Ego autem sum vermis, et non homo ; opprobrium hominum, et abjectio plebis.
Psalms 21 8 Omnes videntes me deriserunt me ; locuti sunt labiis, et moverunt caput.
Psalms 21 9 Speravit in Domino, eripiat eum : salvum faciat eum, quoniam vult eum.
Psalms 21 10 Quoniam tu es qui extraxisti me de ventre, spes mea ab uberibus matris meæ.
Psalms 21 11 In te projectus sum ex utero ; de ventre matris meæ Deus meus es tu ;
Psalms 21 12 ne discesseris a me, quoniam tribulatio proxima est, quoniam non est qui adjuvet.
Psalms 21 13 Circumdederunt me vituli multi ; tauri pingues obsederunt me.
Psalms 21 14 Aperuerunt super me os suum, sicut leo rapiens et rugiens.
Psalms 21 15 Sicut aqua effusus sum ; et dispersa sunt omnia ossa mea. Factum est cor meum tamquam cera liquescens in medio ventris mei.
Psalms 21 16 Aruit tamquam testa virtus mea, et lingua mea adhæsit faucibus meis, et in pulverem mortis deduxisti me.
Psalms 21 17 Quoniam circumdederunt me canes multi ; concilium malignantium obsedit me. Foderunt manus meas et pedes meos,
Psalms 21 18 dinumeraverunt omnia ossa mea. Ipsi vero consideraverunt et inspexerunt me.
Psalms 21 19 Diviserunt sibi vestimenta mea, et super vestem meam miserunt sortem.
Psalms 21 20 Tu autem, Domine, ne elongaveris auxilium tuum a me ; ad defensionem meam conspice.
Psalms 21 21 Erue a framea, Deus, animam meam, et de manu canis unicam meam.
Psalms 21 22 Salva me ex ore leonis, et a cornibus unicornium humilitatem meam.
Psalms 21 23 Narrabo nomen tuum fratribus meis ; in medio ecclesiæ laudabo te.
Psalms 21 24 Qui timetis Dominum, laudate eum ; universum semen Jacob, glorificate eum.
Psalms 21 25 Timeat eum omne semen Israël, quoniam non sprevit, neque despexit deprecationem pauperis ; nec avertit faciem suam a me : et cum clamarem ad eum exaudivit me.
Psalms 21 26 Apud te laus mea in ecclesia magna ; vota mea reddam in conspectu timentium eum.
Psalms 21 27 Edent pauperes, et saturabuntur ; et laudabunt Dominum qui requirunt eum ; vivent corda eorum in sæculum sæculi.
Psalms 21 28 Reminiscentur et convertentur ad Dominum universi fines terræ ; et adorabunt in conspectu ejus universæ familiæ gentium ;
Psalms 21 29 quoniam Domini est regnum, et ipse dominabitur gentium.
Psalms 21 30 Manducaverunt et adoraverunt omnes pingues terræ ; in conspectu ejus cadent omnes qui descendunt in terram.
Psalms 21 31 Et anima mea illi vivet ; et semen meum serviet ipsi.
Psalms 21 32 Annuntiabitur Domino generatio ventura ; et annuntiabunt cæli justitiam ejus, populo qui nascetur, quem fecit Dominus.
Psalms 22 1 Psalmus David. Dominus regit me, et nihil mihi deerit :
Psalms 22 2 in loco pascuæ ibi me collocavit. Super aquam refectionis educavit me,
Psalms 22 3 animam meam convertit. Deduxit me super semitas justitiæ, propter nomen suum.
Psalms 22 4 Nam, etsi ambulavero in medio umbræ mortis, non timebo mala, quoniam tu mecum es. Virga tua, et baculus tuus, ipsa me consolata sunt.
Psalms 22 5 Parasti in conspectu meo mensam, adversus eos qui tribulant me ; impinguasti in oleo caput meum ; et calix meus inebrians quam præclarus est !
Psalms 22 6 Et misericordia tua subsequetur me omnibus diebus vitæ meæ ; et ut inhabitem in domo Domini, in longitudinem dierum.
Psalms 23 1 Prima sabbati. Psalmus David. Domini est terra, et plenitudo ejus ; orbis terrarum, et universi qui habitant in eo.
Psalms 23 2 Quia ipse super maria fundavit eum, et super flumina præparavit eum.
Psalms 23 3 Quis ascendet in montem Domini ? aut quis stabit in loco sancto ejus ?
Psalms 23 4 Innocens manibus et mundo corde, qui non accepit in vano animam suam, nec juravit in dolo proximo suo.
Psalms 23 5 Hic accipiet benedictionem a Domino, et misericordiam a Deo salutari suo.
Psalms 23 6 Hæc est generatio quærentium eum, quærentium faciem Dei Jacob.
Psalms 23 7 Attollite portas, principes, vestras, et elevamini, portæ æternales, et introibit rex gloriæ.
Psalms 23 8 Quis est iste rex gloriæ ? Dominus fortis et potens, Dominus potens in prælio.
Psalms 23 9 Attollite portas, principes, vestras, et elevamini, portæ æternales, et introibit rex gloriæ.
Psalms 23 10 Quis est iste rex gloriæ ? Dominus virtutum ipse est rex gloriæ.
Psalms 24 1 In finem. Psalmus David. Ad te, Domine, levai animam meam.
Psalms 24 2 Deus meus, in te confido ; non erubescam.
Psalms 24 3 Neque irrideant me inimici mei : etenim universi, qui sustinent te, non confundentur.
Psalms 24 4 Confundantur omnes iniqua agentes supervacue. Vias tuas, Domine, demonstra mihi, et semitas tuas edoce me.
Psalms 24 5 Dirige me in veritate tua, et doce me, quia tu es Deus salvator meus, et te sustinui tota die.
Psalms 24 6 Reminiscere miserationum tuarum, Domine, et misericordiarum tuarum quæ a sæculo sunt.
Psalms 24 7 Delicta juventutis meæ, et ignorantias meas ne memineris. Secundum misericordiam tuam memento mei tu, propter bonitatem tuam, Domine.
Psalms 24 8 Dulcis et rectus Dominus ; propter hoc legem dabit delinquentibus in via.
Psalms 24 9 Diriget mansuetos in judicio ; docebit mites vias suas.
Psalms 24 10 Universæ viæ Domini, misericordia et veritas, requirentibus testamentum ejus et testimonia ejus.
Psalms 24 11 Propter nomen tuum, Domine, propitiaberis peccato meo ; multum est enim.
Psalms 24 12 Quis est homo qui timet Dominum ? legem statuit ei in via quam elegit.
Psalms 24 13 Anima ejus in bonis demorabitur ; et semen ejus hæreditabit terram.
Psalms 24 14 Firmamentum est Dominus timentibus eum ; et testamentum ipsius ut manifestetur illis.
Psalms 24 15 Oculi mei semper ad Dominum, quoniam ipse evellet de laqueo pedes meos.
Psalms 24 16 Respice in me, et miserere mei ; quia unicus et pauper sum ego.
Psalms 24 17 Tribulationes cordis mei multiplicatæ sunt ; de necessitatibus meis erue me.
Psalms 24 18 Vide humilitatem meam et laborem meum, et dimitte universa delicta mea.
Psalms 24 19 Respice inimicos meos, quoniam multiplicati sunt, et odio iniquo oderunt me.
Psalms 24 20 Custodi animam meam, et erue me ; non erubescam, quoniam speravi in te.
Psalms 24 21 Innocentes et recti adhæserunt mihi, quia sustinui te.
Psalms 24 22 Libera, Deus, Israël ex omnibus tribulationibus suis.
Psalms 25 1 In finem. Psalmus David. Judica me, Domine, quoniam ego in innocentia mea ingressus sum, et in Domino sperans non infirmabor.
Psalms 25 2 Proba me, Domine, et tenta me ; ure renes meos et cor meum.
Psalms 25 3 Quoniam misericordia tua ante oculos meos est, et complacui in veritate tua.
Psalms 25 4 Non sedi cum concilio vanitatis, et cum iniqua gerentibus non introibo.
Psalms 25 5 Odivi ecclesiam malignantium, et cum impiis non sedebo.
Psalms 25 6 Lavabo inter innocentes manus meas, et circumdabo altare tuum, Domine ;
Psalms 25 7 ut audiam vocem laudis, et enarrem universa mirabilia tua.
Psalms 25 8 Domine, dilexi decorem domus tuæ, et locum habitationis gloriæ tuæ.
Psalms 25 9 Ne perdas cum impiis, Deus, animam meam, et cum viris sanguinum vitam meam ;
Psalms 25 10 in quorum manibus iniquitates sunt, dextera eorum repleta est muneribus.
Psalms 25 11 Ego autem in innocentia mea ingressus sum ; redime me, et miserere mei.
Psalms 25 12 Pes meus stetit in directo ; in ecclesiis benedicam te, Domine.
Psalms 26 1 Psalmus David, priusquam liniretur. Dominus illuminatio mea et salus mea ; quem timebo ? Dominus protector vitæ meæ ; a quo trepidabo ?
Psalms 26 2 Dum appropiant super me nocentes, ut edant carnes meas, qui tribulant me inimici mei, ipsi infirmati sunt et ceciderunt.
Psalms 26 3 Si consistant adversum me castra, non timebit cor meum. Si exsurgat adversum me prælium, in hoc ego sperabo.
Psalms 26 4 Unam petii a Domino, hanc requiram, ut inhabitem in domo Domini omnibus diebus vitæ meæ, ut videam voluptatem Domini, et visitem templum ejus.
Psalms 26 5 Quoniam abscondit me in tabernaculo suo ; in die malorum protexit me in abscondito tabernaculi sui.
Psalms 26 6 In petra exaltavit me, et nunc exaltavit caput meum super inimicos meos. Circuivi, et immolavi in tabernaculo ejus hostiam vociferationis ; cantabo, et psalmum dicam Domino.
Psalms 26 7 Exaudi, Domine, vocem meam, qua clamavi ad te ; miserere mei, et exaudi me.
Psalms 26 8 Tibi dixit cor meum, exquisivit te facies mea ; faciem tuam, Domine, requiram.
Psalms 26 9 Ne avertas faciem tuam a me ; ne declines in ira a servo tuo. Adjutor meus esto ; ne derelinquas me, neque despicias me, Deus salutaris meus.
Psalms 26 10 Quoniam pater meus et mater mea dereliquerunt me ; Dominus autem assumpsit me.
Psalms 26 11 Legem pone mihi, Domine, in via tua, et dirige me in semitam rectam, propter inimicos meos.
Psalms 26 12 Ne tradideris me in animas tribulantium me, quoniam insurrexerunt in me testes iniqui, et mentita est iniquitas sibi.
Psalms 26 13 Credo videre bona Domini in terra viventium.
Psalms 26 14 Expecta Dominum, viriliter age, et confortetur cor tuum, et sustine Dominum.
Psalms 27 1 Psalmus ipsi David. Ad te, Domine, clamabo ; Deus meus, ne sileas a me : nequando taceas a me, et assimilabor descendentibus in lacum.
Psalms 27 2 Exaudi, Domine, vocem deprecationis meæ, dum oro ad te, dum extollo manus meas ad templum sanctum tuum.
Psalms 27 3 Ne simul trahas me cum peccatoribus, et cum operantibus iniquitatem ne perdas me ; qui loquuntur pacem cum proximo suo, mala autem in cordibus eorum.
Psalms 27 4 Da illis secundum opera eorum, et secundum nequitiam adinventionum ipsorum. Secundum opera manuum eorum tribue illis, redde retributionem eorum ipsis.
Psalms 27 5 Quoniam non intellexerunt opera Domini et in opera manuum ejus ; destrues illos, et non ædificabis eos.
Psalms 27 6 Benedictus Dominus, quoniam exaudivit vocem deprecationis meæ.
Psalms 27 7 Dominus adjutor meus et protector meus ; in ipso speravit cor meum, et adjutus sum : et refloruit caro mea, et ex voluntate mea confitebor ei.
Psalms 27 8 Dominus fortitudo plebis suæ, et protector salvationum christi sui est.
Psalms 27 9 Salvum fac populum tuum, Domine, et benedic hæreditati tuæ ; et rege eos, et extolle illos usque in æternum.
Psalms 28 1 Psalmus David, in consummatione tabernaculi. Afferte Domino, filii Dei, afferte Domino, filios arietum.
Psalms 28 2 Afferte Domino gloriam et honorem ; afferte Domino gloriam nomini ejus ; adorate Dominum in atrio sancto ejus.
Psalms 28 3 Vox Domini super aquas ; Deus majestatis intonuit ; Dominus super aquas multas.
Psalms 28 4 Vox Domini in virtute ; vox Domini in magnificentia.
Psalms 28 5 Vox Domini confringentis cedros, et confringet Dominus cedros Libani ;
Psalms 28 6 et comminuet eas tamquam vitulum Libani : et dilectus quemadmodum filius unicornium.
Psalms 28 7 Vox Domini intercidentis flammam ignis.
Psalms 28 8 Vox Domini concutientis desertum et commovebit Dominus desertum Cades.
Psalms 28 9 Vox Domini præparantis cervos, et revelabit condensa ; et in templo ejus omnes dicent gloriam.
Psalms 28 10 Dominus diluvium inhabitare facit, et sedebit Dominus rex in æternum.
Psalms 28 11 Dominus virtutem populo suo dabit ; Dominus benedicet populo suo in pace.
Psalms 29 1 Psalmus canti, in dedicatione domus David.
Psalms 29 2 Exaltabo te, Domine, quoniam suscepisti me, nec delectasti inimicos meos super me.
Psalms 29 3 Domine Deus meus, clamavi ad te, et sanasti me.
Psalms 29 4 Domine, eduxisti ab inferno animam meam ; salvasti me a descendentibus in lacum.
Psalms 29 5 Psallite Domino, sancti ejus ; et confitemini memoriæ sanctitatis ejus.
Psalms 29 6 Quoniam ira in indignatione ejus, et vita in voluntate ejus ad vesperum demorabitur fletus, et ad matutinum lætitia.
Psalms 29 7 Ego autem dixi in abundantia mea : Non movebor in æternum.
Psalms 29 8 Domine, in voluntate tua præstitisti decori meo virtutem ; avertisti faciem tuam a me, et factus sum conturbatus.
Psalms 29 9 Ad te, Domine, clamabo, et ad Deum meum deprecabor.
Psalms 29 10 Quæ utilitas in sanguine meo, dum descendo in corruptionem ? Numquid confitebitur tibi pulvis, aut annuntiabit veritatem tuam ?
Psalms 29 11 Audivit Dominus, et misertus est mei ; Dominus factus est adjutor meus.
Psalms 29 12 Convertisti planctum meum in gaudium mihi ; conscidisti saccum meum, et circumdedisti me lætitia ;
Psalms 29 13 ut cantet tibi gloria mea, et non compungar. Domine Deus meus, in æternum confitebor tibi.
Psalms 30 1 In finem. Psalmus David, pro extasi.
Psalms 30 2 In te, Domine, speravi ; non confundar in æternum ; in justitia tua libera me.
Psalms 30 3 Inclina ad me aurem tuam ; accelera ut eruas me. Esto mihi in Deum protectorem, et in domum refugii, ut salvum me facias :
Psalms 30 4 quoniam fortitudo mea et refugium meum es tu ; et propter nomen tuum deduces me et enutries me.
Psalms 30 5 Educes me de laqueo hoc quem absconderunt mihi, quoniam tu es protector meus.
Psalms 30 6 In manus tuas commendo spiritum meum ; redemisti me, Domine Deus veritatis.
Psalms 30 7 Odisti observantes vanitates supervacue ; ego autem in Domino speravi.
Psalms 30 8 Exsultabo, et lætabor in misericordia tua, quoniam respexisti humilitatem meam ; salvasti de necessitatibus animam meam.
Psalms 30 9 Nec conclusisti me in manibus inimici ; statuisti in loco spatioso pedes meos.
Psalms 30 10 Miserere mei, Domine, quoniam tribulor ; conturbatus est in ira oculus meus, anima mea, et venter meus.
Psalms 30 11 Quoniam defecit in dolore vita mea, et anni mei in gemitibus. Infirmata est in paupertate virtus mea ; et ossa mea conturbata sunt.
Psalms 30 12 Super omnes inimicos meos factus sum opprobrium, et vicinis meis valde, et timor notis meis ; qui videbant me foras fugerunt a me.
Psalms 30 13 Oblivioni datus sum, tamquam mortuus a corde. Factus sum tamquam vas perditum ;
Psalms 30 14 quoniam audivi vituperationem multorum commorantium in circuitu. In eo dum convenirent simul adversum me, accipere animam meam consiliati sunt.
Psalms 30 15 Ego autem in te speravi, Domine ; dixi : Deus meus es tu ;
Psalms 30 16 in manibus tuis sortes meæ : eripe me de manu inimicorum meorum, et a persequentibus me.
Psalms 30 17 Illustra faciem tuam super servum tuum ; salvum me fac in misericordia tua.
Psalms 30 18 Domine, non confundar, quoniam invocavi te. Erubescant impii, et deducantur in infernum ;
Psalms 30 19 muta fiant labia dolosa, quæ loquuntur adversus justum iniquitatem, in superbia, et in abusione.
Psalms 30 20 Quam magna multitudo dulcedinis tuæ, Domine, quam abscondisti timentibus te ! Perfecisti eis qui sperant in te, in conspectu filiorum hominum.
Psalms 30 21 Abscondes eos in abscondito faciei tuæ, a conturbatione hominum ; proteges eos in tabernaculo tuo, a contradictione linguarum.
Psalms 30 22 Benedictus Dominus, quoniam mirificavit misericordiam suam mihi in civitate munita.
Psalms 30 23 Ego autem dixi in excessu mentis meæ : Projectus sum a facie oculorum tuorum : ideo exaudisti vocem orationis meæ, dum clamarem ad te.
Psalms 30 24 Diligite Dominum, omnes sancti ejus, quoniam veritatem requiret Dominus, et retribuet abundanter facientibus superbiam.
Psalms 30 25 Viriliter agite, et confortetur cor vestrum, omnes qui speratis in Domino.
Psalms 31 1 Ipsi David intellectus. Beati quorum remissæ sunt iniquitates, et quorum tecta sunt peccata.
Psalms 31 2 Beatus vir cui non imputavit Dominus peccatum, nec est in spiritu ejus dolus.
Psalms 31 3 Quoniam tacui, inveteraverunt ossa mea, dum clamarem tota die.
Psalms 31 4 Quoniam die ac nocte gravata est super me manus tua ; conversus sum in ærumna mea, dum configitur spina.
Psalms 31 5 Delictum meum cognitum tibi feci, et injustitiam meam non abscondi. Dixi : Confitebor adversum me injustitiam meam Domino ; et tu remisisti impietatem peccati mei.
Psalms 31 6 Pro hac orabit ad te omnis sanctus in tempore opportuno. Verumtamen in diluvio aquarum multarum, ad eum non approximabunt.
Psalms 31 7 Tu es refugium meum a tribulatione quæ circumdedit me ; exsultatio mea, erue me a circumdantibus me.
Psalms 31 8 Intellectum tibi dabo, et instruam te in via hac qua gradieris ; firmabo super te oculos meos.
Psalms 31 9 Nolite fieri sicut equus et mulus, quibus non est intellectus. In camo et freno maxillas eorum constringe, qui non approximant ad te.
Psalms 31 10 Multa flagella peccatoris ; sperantem autem in Domino misericordia circumdabit.
Psalms 31 11 Lætamini in Domino, et exsultate, justi ; et gloriamini, omnes recti corde.
Psalms 32 1 Psalmus David. Exsultate, justi, in Domino ; rectos decet collaudatio.
Psalms 32 2 Confitemini Domino in cithara ; in psalterio decem chordarum psallite illi.
Psalms 32 3 Cantate ei canticum novum ; bene psallite ei in vociferatione.
Psalms 32 4 Quia rectum est verbum Domini, et omnia opera ejus in fide.
Psalms 32 5 Diligit misericordiam et judicium ; misericordia Domini plena est terra.
Psalms 32 6 Verbo Domini cæli firmati sunt ; et spiritu oris ejus omnis virtus eorum.
Psalms 32 7 Congregans sicut in utre aquas maris ; ponens in thesauris abyssos.
Psalms 32 8 Timeat Dominum omnis terra ; ab eo autem commoveantur omnes inhabitantes orbem.
Psalms 32 9 Quoniam ipse dixit, et facta sunt ; ipse mandavit et creata sunt.
Psalms 32 10 Dominus dissipat consilia gentium ; reprobat autem cogitationes populorum, et reprobat consilia principum.
Psalms 32 11 Consilium autem Domini in æternum manet ; cogitationes cordis ejus in generatione et generationem.
Psalms 32 12 Beata gens cujus est Dominus Deus ejus ; populus quem elegit in hæreditatem sibi.
Psalms 32 13 De cælo respexit Dominus ; vidit omnes filios hominum.
Psalms 32 14 De præparato habitaculo suo respexit super omnes qui habitant terram :
Psalms 32 15 qui finxit sigillatim corda eorum ; qui intelligit omnia opera eorum.
Psalms 32 16 Non salvatur rex per multam virtutem, et gigas non salvabitur in multitudine virtutis suæ.
Psalms 32 17 Fallax equus ad salutem ; in abundantia autem virtutis suæ non salvabitur.
Psalms 32 18 Ecce oculi Domini super metuentes eum : et in eis qui sperant super misericordia ejus.
Psalms 32 19 Ut eruat a morte animas eorum : et alat eos in fame.
Psalms 32 20 Anima nostra sustinet Dominum, quoniam adjutor et protector noster est.
Psalms 32 21 Quia in eo lætabitur cor nostrum, et in nomine sancto ejus speravimus.
Psalms 32 22 Fiat misericordia tua, Domine, super nos, quemadmodum speravimus in te.
Psalms 33 1 David, cum immutavit vultum suum coram Achimelech, et dimisit eum, et abiit.
Psalms 33 2 Benedicam Dominum in omni tempore ; semper laus ejus in ore meo.
Psalms 33 3 In Domino laudabitur anima mea : audiant mansueti, et lætentur.
Psalms 33 4 Magnificate Dominum mecum, et exaltemus nomen ejus in idipsum.
Psalms 33 5 Exquisivi Dominum, et exaudivit me ; et ex omnibus tribulationibus meis eripuit me.
Psalms 33 6 Accedite ad eum, et illuminamini ; et facies vestræ non confundentur.
Psalms 33 7 Iste pauper clamavit, et Dominus exaudivit eum, et de omnibus tribulationibus ejus salvavit eum.
Psalms 33 8 Immittet angelus Domini in circuitu timentium eum, et eripiet eos.
Psalms 33 9 Gustate, et videte quoniam suavis est Dominus ; beatus vir qui sperat in eo.
Psalms 33 10 Timete Dominum, omnes sancti ejus, quoniam non est inopia timentibus eum.
Psalms 33 11 Divites eguerunt, et esurierunt ; inquirentes autem Dominum non minuentur omni bono.
Psalms 33 12 Venite, filii, audite me ; timorem Domini docebo vos.
Psalms 33 13 Quis est homo qui vult vitam, diligit dies videre bonos ?
Psalms 33 14 Prohibe linguam tuam a malo, et labia tua ne loquantur dolum.
Psalms 33 15 Diverte a malo, et fac bonum ; inquire pacem, et persequere eam.
Psalms 33 16 Oculi Domini super justos, et aures ejus in preces eorum.
Psalms 33 17 Vultus autem Domini super facientes mala, ut perdat de terra memoriam eorum.
Psalms 33 18 Clamaverunt justi, et Dominus exaudivit eos ; et ex omnibus tribulationibus eorum liberavit eos.
Psalms 33 19 Juxta est Dominus iis qui tribulato sunt corde, et humiles spiritu salvabit.
Psalms 33 20 Multæ tribulationes justorum ; et de omnibus his liberabit eos Dominus.
Psalms 33 21 Custodit Dominus omnia ossa eorum : unum ex his non conteretur.
Psalms 33 22 Mors peccatorum pessima ; et qui oderunt justum delinquent.
Psalms 33 23 Redimet Dominus animas servorum suorum, et non delinquent omnes qui sperant in eo.
Psalms 34 1 Ipsi David. Judica, Domine, nocentes me ; expugna impugnantes me.
Psalms 34 2 Apprehende arma et scutum, et exsurge in adjutorium mihi.
Psalms 34 3 Effunde frameam, et conclude adversus eos qui persequuntur me ; dic animæ meæ : Salus tua ego sum.
Psalms 34 4 Confundantur et revereantur quærentes animam meam ; avertantur retrorsum et confundantur cogitantes mihi mala.
Psalms 34 5 Fiant tamquam pulvis ante faciem venti, et angelus Domini coarctans eos.
Psalms 34 6 Fiat via illorum tenebræ, et lubricum ; et angelus Domini persequens eos.
Psalms 34 7 Quoniam gratis absconderunt mihi interitum laquei sui, supervacue exprobraverunt animam meam.
Psalms 34 8 Veniat illi laqueus quem ignorat, et captio quam abscondit apprehendat eum, et in laqueum cadat in ipsum.
Psalms 34 9 Anima autem mea exsultabit in Domino, et delectabitur super salutari suo.
Psalms 34 10 Omnia ossa mea dicent : Domine, quis similis tibi ? eripiens inopem de manu fortiorum ejus ; egenum et pauperem a diripientibus eum.
Psalms 34 11 Surgentes testes iniqui, quæ ignorabam interrogabant me.
Psalms 34 12 Retribuebant mihi mala pro bonis, sterilitatem animæ meæ.
Psalms 34 13 Ego autem, cum mihi molesti essent, induebar cilicio ; humiliabam in jejunio animam meam, et oratio mea in sinu meo convertetur.
Psalms 34 14 Quasi proximum et quasi fratrem nostrum sic complacebam ; quasi lugens et contristatus sic humiliabar.
Psalms 34 15 Et adversum me lætati sunt, et convenerunt ; congregata sunt super me flagella, et ignoravi.
Psalms 34 16 Dissipati sunt, nec compuncti, tentaverunt me, subsannaverunt me subsannatione ; frenduerunt super me dentibus suis.
Psalms 34 17 Domine, quando respicies ? Restitue animam meam a malignitate eorum, a leonibus unicam meam.
Psalms 34 18 Confitebor tibi in ecclesia magna ; in populo gravi laudabo te.
Psalms 34 19 Non supergaudeant mihi qui adversantur mihi inique, qui oderunt me gratis, et annuunt oculis.
Psalms 34 20 Quoniam mihi quidem pacifice loquebantur ; et in iracundia terræ loquentes, dolos cogitabant.
Psalms 34 21 Et dilataverunt super me os suum ; dixerunt : Euge, euge ! viderunt oculi nostri.
Psalms 34 22 Vidisti, Domine, ne sileas ; Domine, ne discedas a me.
Psalms 34 23 Exsurge et intende judicio meo, Deus meus ; et Dominus meus, in causam meam.
Psalms 34 24 Judica me secundum justitiam tuam, Domine Deus meus, et non supergaudeant mihi.
Psalms 34 25 Non dicant in cordibus suis : Euge, euge, animæ nostræ ; nec dicant : Devoravimus eum.
Psalms 34 26 Erubescant et revereantur simul qui gratulantur malis meis ; induantur confusione et reverentia qui magna loquuntur super me.
Psalms 34 27 Exsultent et lætentur qui volunt justitiam meam ; et dicant semper : Magnificetur Dominus, qui volunt pacem servi ejus.
Psalms 34 28 Et lingua mea meditabitur justitiam tuam, tota die laudem tuam.
Psalms 35 1 In finem. Servo Domini ipsi David.
Psalms 35 2 Dixit injustus ut delinquat in semetipso : non est timor Dei ante oculos ejus.
Psalms 35 3 Quoniam dolose egit in conspectu ejus, ut inveniatur iniquitas ejus ad odium.
Psalms 35 4 Verba oris ejus iniquitas, et dolus ; noluit intelligere ut bene ageret.
Psalms 35 5 Iniquitatem meditatus est in cubili suo ; astitit omni viæ non bonæ, malitiam autem non odivit.
Psalms 35 6 Domine, in cælo misericordia tua, et veritas tua usque ad nubes.
Psalms 35 7 Justitia tua sicut montes Dei ; judicia tua abyssus multa. Homines et jumenta salvabis, Domine,
Psalms 35 8 quemadmodum multiplicasti misericordiam tuam, Deus. Filii autem hominum in tegmine alarum tuarum sperabunt.
Psalms 35 9 Inebriabuntur ab ubertate domus tuæ, et torrente voluptatis tuæ potabis eos ;
Psalms 35 10 quoniam apud te est fons vitæ, et in lumine tuo videbimus lumen.
Psalms 35 11 Prætende misericordiam tuam scientibus te, et justitiam tuam his qui recto sunt corde.
Psalms 35 12 Non veniat mihi pes superbiæ, et manus peccatoris non moveat me.
Psalms 35 13 Ibi ceciderunt qui operantur iniquitatem ; expulsi sunt, nec potuerunt stare.
Psalms 36 1 Psalmus ipsi David. Noli æmulari in malignantibus, neque zelaveris facientes iniquitatem ;
Psalms 36 2 quoniam tamquam fœnum velociter arescent, et quemadmodum olera herbarum cito decident.
Psalms 36 3 Spera in Domino, et fac bonitatem ; et inhabita terram, et pasceris in divitiis ejus.
Psalms 36 4 Delectare in Domino, et dabit tibi petitiones cordis tui.
Psalms 36 5 Revela Domino viam tuam, et spera in eo, et ipse faciet.
Psalms 36 6 Et educet quasi lumen justitiam tuam, et judicium tuum tamquam meridiem.
Psalms 36 7 Subditus esto Domino, et ora eum. Noli æmulari in eo qui prosperatur in via sua, in homine faciente injustitias.
Psalms 36 8 Desine ab ira, et derelinque furorem ; noli æmulari ut maligneris.
Psalms 36 9 Quoniam qui malignantur exterminabuntur ; sustinentes autem Dominum, ipsi hæreditabunt terram.
Psalms 36 10 Et adhuc pusillum, et non erit peccator ; et quæres locum ejus, et non invenies.
Psalms 36 11 Mansueti autem hæreditabunt terram, et delectabuntur in multitudine pacis.
Psalms 36 12 Observabit peccator justum, et stridebit super eum dentibus suis.
Psalms 36 13 Dominus autem irridebit eum, quoniam prospicit quod veniet dies ejus.
Psalms 36 14 Gladium evaginaverunt peccatores, intenderunt arcum suum, ut dejiciant pauperem et inopem, ut trucident rectos corde.
Psalms 36 15 Gladius eorum intret in corda ipsorum, et arcus eorum confringatur.
Psalms 36 16 Melius est modicum justo, super divitias peccatorum multas ;
Psalms 36 17 quoniam brachia peccatorum conterentur, confirmat autem justos Dominus.
Psalms 36 18 Novit Dominus dies immaculatorum, et hæreditas eorum in æternum erit.
Psalms 36 19 Non confundentur in tempore malo, et in diebus famis saturabuntur,
Psalms 36 20 quia peccatores peribunt. Inimici vero Domini mox ut honorificati fuerint et exaltati, deficientes quemadmodum fumus deficient.
Psalms 36 21 Mutuabitur peccator, et non solvet, justus autem miseretur et tribuet ;
Psalms 36 22 quia benedicentes ei hæreditabunt terram : maledicentes autem ei disperibunt.
Psalms 36 23 Apud Dominum gressus hominis dirigentur ; et viam ejus volet.
Psalms 36 24 Cum ceciderit, non collidetur, quia Dominus supponit manum suam.
Psalms 36 25 Junior fui, etenim senui ; et non vidi justum derelictum, nec semen ejus quærens panem.
Psalms 36 26 Tota die miseretur et commodat ; et semen illius in benedictione erit.
Psalms 36 27 Declina a malo, et fac bonum, et inhabita in sæculum sæculi ;
Psalms 36 28 quia Dominus amat judicium, et non derelinquet sanctos suos ; in æternum conservabuntur. Injusti punientur, et semen impiorum peribit.
Psalms 36 29 Justi autem hæreditabunt terram, et inhabitabunt in sæculum sæculi super eam.
Psalms 36 30 Os justi meditabitur sapientiam, et lingua ejus loquetur judicium.
Psalms 36 31 Lex Dei ejus in corde ipsius, et non supplantabuntur gressus ejus.
Psalms 36 32 Considerat peccator justum, et quærit mortificare eum.
Psalms 36 33 Dominus autem non derelinquet eum in manibus ejus, nec damnabit eum cum judicabitur illi.
Psalms 36 34 Exspecta Dominum, et custodi viam ejus ; et exaltabit te ut hæreditate capias terram ; cum perierint peccatores, videbis.
Psalms 36 35 Vidi impium superexaltatum, et elevatum sicut cedros Libani ;
Psalms 36 36 et transivi, et ecce non erat ; et quæsivi eum, et non est inventus locus ejus.
Psalms 36 37 Custodi innocentiam, et vide æquitatem, quoniam sunt reliquiæ homini pacifico.
Psalms 36 38 Injusti autem disperibunt simul ; reliquiæ impiorum interibunt.
Psalms 36 39 Salus autem justorum a Domino ; et protector eorum in tempore tribulationis.
Psalms 36 40 Et adjuvabit eos Dominus, et liberabit eos ; et eruet eos a peccatoribus, et salvabit eos, quia speraverunt in eo.
Psalms 37 1 Psalmus David, in rememorationem de sabbato.
Psalms 37 2 Domine, ne in furore tuo arguas me, neque in ira tua corripias me ;
Psalms 37 3 quoniam sagittæ tuæ infixæ sunt mihi, et confirmasti super me manum tuam.
Psalms 37 4 Non est sanitas in carne mea, a facie iræ tuæ ; non est pax ossibus meis, a facie peccatorum meorum :
Psalms 37 5 quoniam iniquitates meæ supergressæ sunt caput meum, et sicut onus grave gravatæ sunt super me.
Psalms 37 6 Putruerunt et corruptæ sunt cicatrices meæ, a facie insipientiæ meæ.
Psalms 37 7 Miser factus sum et curvatus sum usque in finem ; tota die contristatus ingrediebar.
Psalms 37 8 Quoniam lumbi mei impleti sunt illusionibus, et non est sanitas in carne mea.
Psalms 37 9 Afflictus sum, et humiliatus sum nimis ; rugiebam a gemitu cordis mei.
Psalms 37 10 Domine, ante te omne desiderium meum, et gemitus meus a te non est absconditus.
Psalms 37 11 Cor meum conturbatum est, dereliquit me virtus mea, et lumen oculorum meorum, et ipsum non est mecum.
Psalms 37 12 Amici mei et proximi mei adversum me appropinquaverunt, et steterunt ; et qui juxta me erant, de longe steterunt, et vim faciebant qui quærebant animam meam.
Psalms 37 13 Et qui inquirebant mala mihi, locuti sunt vanitates, et dolos tota die meditabantur.
Psalms 37 14 Ego autem, tamquam surdus, non audiebam ; et sicut mutus non aperiens os suum.
Psalms 37 15 Et factus sum sicut homo non audiens, et non habens in ore suo redargutiones.
Psalms 37 16 Quoniam in te, Domine, speravi ; tu exaudies me, Domine Deus meus.
Psalms 37 17 Quia dixi : Nequando supergaudeant mihi inimici mei ; et dum commoventur pedes mei, super me magna locuti sunt.
Psalms 37 18 Quoniam ego in flagella paratus sum, et dolor meus in conspectu meo semper.
Psalms 37 19 Quoniam iniquitatem meam annuntiabo, et cogitabo pro peccato meo.
Psalms 37 20 Inimici autem mei vivunt, et confirmati sunt super me : et multiplicati sunt qui oderunt me inique.
Psalms 37 21 Qui retribuunt mala pro bonis detrahebant mihi, quoniam sequebar bonitatem.
Psalms 37 22 Ne derelinquas me, Domine Deus meus ; ne discesseris a me.
Psalms 37 23 Intende in adjutorium meum, Domine, Deus salutis meæ.
Psalms 38 1 In finem, ipsi Idithun. Canticum David.
Psalms 38 2 Dixi : Custodiam vias meas ; locutus sum in lingua mea : posui ori meo custodiam cum consisteret peccator adversum me.
Psalms 38 3 Obmutui, et humiliatus sum, et silui a bonis ; et dolor meus renovatus est.
Psalms 38 4 Concaluit cor meum intra me ; et in meditatione mea exardescet ignis.
Psalms 38 5 Locutus sum in lingua mea : Notum fac mihi, Domine, finem meum, et numerum dierum meorum quis est, ut sciam quid desit mihi.
Psalms 38 6 Ecce mensurabiles posuisti dies meos, et substantia mea tamquam nihilum ante te. Verumtamen universa vanitas, omnis homo vivens.
Psalms 38 7 Verumtamen in imagine pertransit homo ; sed et frustra conturbatur : thesaurizat, et ignorat cui congregabit ea.
Psalms 38 8 Et nunc quæ est exspectatio mea : nonne Dominus ? Et substantia mea apud te est.
Psalms 38 9 Ab omnibus iniquitatibus meis erue me : opprobrium insipienti dedisti me.
Psalms 38 10 Obmutui, et non aperui os meum, quoniam tu fecisti ;
Psalms 38 11 amove a me plagas tuas.
Psalms 38 12 A fortitudine manus tuæ ego defeci in increpationibus, propter iniquitatem corripuisti hominem : et tabescere fecisti sicut araneam animam ejus : verumtamen vane conturbatur omnis homo.
Psalms 38 13 Exaudi orationem meam, Domine, et deprecationem meam ; auribus percipe lacrimas meas. Ne sileas, quoniam advena ego sum apud te, et peregrinus sicut omnes patres mei.
Psalms 38 14 Remitte mihi, ut refrigerer priusquam abeam et amplius non ero.
Psalms 39 1 In finem. Psalmus ipsi David.
Psalms 39 2 Exspectans exspectavi Dominum, et intendit mihi.
Psalms 39 3 Et exaudivit preces meas, et eduxit me de lacu miseriæ et de luto fæcis. Et statuit super petram pedes meos, et direxit gressus meos.
Psalms 39 4 Et immisit in os meum canticum novum, carmen Deo nostro. Videbunt multi, et timebunt, et sperabunt in Domino.
Psalms 39 5 Beatus vir cujus est nomen Domini spes ejus, et non respexit in vanitates et insanias falsas.
Psalms 39 6 Multa fecisti tu, Domine Deus meus, mirabilia tua ; et cogitationibus tuis non est qui similis sit tibi. Annuntiavi et locutus sum, multiplicati sunt super numerum.
Psalms 39 7 Sacrificium et oblationem noluisti ; aures autem perfecisti mihi. Holocaustum et pro peccato non postulasti ;
Psalms 39 8 tunc dixi : Ecce venio. In capite libri scriptum est de me,
Psalms 39 9 ut facerem voluntatem tuam. Deus meus, volui, et legem tuam in medio cordis mei.
Psalms 39 10 Annuntiavi justitiam tuam in ecclesia magna, ecce labia mea non prohibebo ; Domine, tu scisti.
Psalms 39 11 Justitiam tuam non abscondi in corde meo ; veritatem tuam et salutare tuum dixi ; non abscondi misericordiam tuam et veritatem tuam a concilio multo.
Psalms 39 12 Tu autem, Domine, ne longe facias miserationes tuas a me ; misericordia tua et veritas tua semper susceperunt me.
Psalms 39 13 Quoniam circumdederunt me mala quorum non est numerus ; comprehenderunt me iniquitates meæ, et non potui ut viderem. Multiplicatæ sunt super capillos capitis mei, et cor meum dereliquit me.
Psalms 39 14 Complaceat tibi, Domine, ut eruas me ; Domine, ad adjuvandum me respice.
Psalms 39 15 Confundantur et revereantur simul, qui quærunt animam meam, ut auferant eam ; convertantur retrorsum et revereantur, qui volunt mihi mala.
Psalms 39 16 Ferant confestim confusionem suam, qui dicunt mihi : Euge, euge !
Psalms 39 17 Exsultent et lætentur super te omnes quærentes te, et dicant semper : Magnificetur Dominus, qui diligunt salutare tuum.
Psalms 39 18 Ego autem mendicus sum et pauper ; Dominus sollicitus est mei. Adjutor meus et protector meus tu es ; Deus meus, ne tardaveris.
Psalms 40 1 In finem. Psalmus ipsi David.
Psalms 40 2 Beatus qui intelligit super egenum et pauperem : in die mala liberabit eum Dominus.
Psalms 40 3 Dominus conservet eum, et vivificet eum, et beatum faciat eum in terra, et non tradat eum in animam inimicorum ejus.
Psalms 40 4 Dominus opem ferat illi super lectum doloris ejus ; universum stratum ejus versasti in infirmitate ejus.
Psalms 40 5 Ego dixi : Domine, miserere mei ; sana animam meam, quia peccavi tibi.
Psalms 40 6 Inimici mei dixerunt mala mihi : Quando morietur, et peribit nomen ejus ?
Psalms 40 7 Et si ingrediebatur ut videret, vana loquebatur ; cor ejus congregavit iniquitatem sibi. Egrediebatur foras et loquebatur.
Psalms 40 8 In idipsum adversum me susurrabant omnes inimici mei ; adversum me cogitabant mala mihi.
Psalms 40 9 Verbum iniquum constituerunt adversum me : Numquid qui dormit non adjiciet ut resurgat ?
Psalms 40 10 Etenim homo pacis meæ, in quo speravi, qui edebat panes meos magnificavit super me supplantationem.
Psalms 40 11 Tu autem, Domine, miserere mei, et resuscita me ; et retribuam eis.
Psalms 40 12 In hoc cognovi quoniam voluisti me, quoniam non gaudebit inimicus meus super me.
Psalms 40 13 Me autem propter innocentiam suscepisti ; et confirmasti me in conspectu tuo in æternum.
Psalms 40 14 Benedictus Dominus, Deus Israël, a sæculo, et usque in sæculum. Fiat, fiat.
Psalms 41 1 In finem. Intellectus filiis Core.
Psalms 41 2 Quemadmodum desiderat cervus ad fontes aquarum, ita desiderat anima mea ad te, Deus.
Psalms 41 3 Sitivit anima mea ad Deum fortem, vivum ; quando veniam, et apparebo ante faciem Dei ?
Psalms 41 4 Fuerunt mihi lacrimæ meæ panes die ac nocte, dum dicitur mihi quotidie : Ubi est Deus tuus ?
Psalms 41 5 Hæc recordatus sum, et effudi in me animam meam, quoniam transibo in locum tabernaculi admirabilis, usque ad donum Dei, in voce exsultationis et confessionis, sonus epulantis.
Psalms 41 6 Quare tristis es, anima mea ? et quare conturbas me ? Spera in Deo, quoniam adhuc confitebor illi, salutare vultus mei,
Psalms 41 7 et Deus meus. Ad meipsum anima mea conturbata est ; propterea memor ero tui de terra Jordanis, et Hermoniim a monte modico.
Psalms 41 8 Abyssus abyssum invocat, in voce cataractarum tuarum ; omnia excelsa tua, et fluctus tui super me transierunt.
Psalms 41 9 In die mandavit Dominus misericordiam suam, et nocte canticum ejus ; apud me oratio Deo vitæ meæ.
Psalms 41 10 Dicam Deo : Susceptor meus es ; quare oblitus es mei ? et quare contristatus incedo, dum affligit me inimicus ?
Psalms 41 11 Dum confringuntur ossa mea, exprobraverunt mihi qui tribulant me inimici mei, dum dicunt mihi per singulos dies : Ubi est Deus tuus ?
Psalms 41 12 Quare tristis es, anima mea ? et quare conturbas me ? Spera in Deo, quoniam adhuc confitebor illi, salutare vultus mei, et Deus meus.
Psalms 42 1 Psalmus David. Judica me, Deus, et discerne causam meam de gente non sancta, ab homine iniquo et doloso erue me.
Psalms 42 2 Quia tu es, Deus, fortitudo mea, quare me repulisti ? et quare tristis incedo, dum affligit me inimicus ?
Psalms 42 3 Emitte lucem tuam et veritatem tuam ; ipsa me deduxerunt, et adduxerunt in montem sanctum tuum, et in tabernacula tua.
Psalms 42 4 Et introibo ad altare Dei, ad Deum qui lætificat juventutem meam. Confitebor tibi in cithara, Deus, Deus meus.
Psalms 42 5 Quare tristis es, anima mea ? et quare conturbas me ? Spera in Deo, quoniam adhuc confitebor illi, salutare vultus mei, et Deus meus.
Psalms 43 1 In finem. Filiis Core ad intellectum.
Psalms 43 2 Deus, auribus nostris audivimus, patres nostri annuntiaverunt nobis, opus quod operatus es in diebus eorum, et in diebus antiquis.
Psalms 43 3 Manus tua gentes disperdidit, et plantasti eos ; afflixisti populos et expulisti eos.
Psalms 43 4 Nec enim in gladio suo possederunt terram, et brachium eorum non salvavit eos ; sed dextera tua et brachium tuum, et illuminatio vultus tui, quoniam complacuisti in eis.
Psalms 43 5 Tu es ipse rex meus et Deus meus, qui mandas salutes Jacob.
Psalms 43 6 In te inimicos nostros ventilabimus cornu, et in nomine tuo spernemus insurgentes in nobis.
Psalms 43 7 Non enim in arcu meo sperabo, et gladius meus non salvabit me ;
Psalms 43 8 salvasti enim nos de affligentibus nos, et odientes nos confudisti.
Psalms 43 9 In Deo laudabimur tota die ; et in nomine tuo confitebimur in sæculum.
Psalms 43 10 Nunc autem repulisti et confudisti nos ; et non egredieris, Deus, in virtutibus nostris.
Psalms 43 11 Avertisti nos retrorsum post inimicos nostros ; et qui oderunt nos diripiebant sibi.
Psalms 43 12 Dedisti nos tamquam oves escarum ; et in gentibus dispersisti nos.
Psalms 43 13 Vendidisti populum tuum sine pretio ; et non fuit multitudo in commutationibus eorum.
Psalms 43 14 Posuisti nos opprobrium vicinis nostris, subsannationem et derisum his qui sunt in circuitu nostro.
Psalms 43 15 Posuisti nos in similitudinem gentibus, commotionem capitis in populis.
Psalms 43 16 Tota die verecundia mea contra me est, et confusio faciei meæ cooperuit me :
Psalms 43 17 a voce exprobrantis et obloquentis, a facie inimici et persequentis.
Psalms 43 18 Hæc omnia venerunt super nos ; nec obliti sumus te, et inique non egimus in testamento tuo.
Psalms 43 19 Et non recessit retro cor nostrum ; et declinasti semitas nostras a via tua ;
Psalms 43 20 quoniam humiliasti nos in loco afflictionis, et cooperuit nos umbra mortis.
Psalms 43 21 Si obliti sumus nomen Dei nostri, et si expandimus manus nostras ad deum alienum,
Psalms 43 22 nonne Deus requiret ista ? ipse enim novit abscondita cordis. Quoniam propter te mortificamur tota die ; æstimati sumus sicut oves occisionis.
Psalms 43 23 Exsurge ; quare obdormis, Domine ? exsurge, et ne repellas in finem.
Psalms 43 24 Quare faciem tuam avertis ? oblivisceris inopiæ nostræ et tribulationis nostræ ?
Psalms 43 25 Quoniam humiliata est in pulvere anima nostra ; conglutinatus est in terra venter noster.
Psalms 43 26 Exsurge, Domine, adjuva nos, et redime nos propter nomen tuum.
Psalms 44 1 In finem, pro iis qui commutabuntur. Filiis Core, ad intellectum. Canticum pro dilecto.
Psalms 44 2 Eructavit cor meum verbum bonum ; dico ego opera mea regi. Lingua mea calamus scribæ velociter scribentis.
Psalms 44 3 Speciosus forma præ filiis hominum, diffusa est gratia in labiis tuis ; propterea benedixit te Deus in æternum.
Psalms 44 4 Accingere gladio tuo super femur tuum, potentissime.
Psalms 44 5 Specie tua et pulchritudine tua intende, prospere procede, et regna, propter veritatem, et mansuetudinem, et justitiam ; et deducet te mirabiliter dextera tua.
Psalms 44 6 Sagittæ tuæ acutæ, populi sub te cadent, in corda inimicorum regis.
Psalms 44 7 Sedes tua, Deus, in sæculum sæculi ; virga directionis virga regni tui.
Psalms 44 8 Dilexisti justitiam, et odisti iniquitatem ; propterea unxit te Deus, Deus tuus, oleo lætitiæ, præ consortibus tuis.
Psalms 44 9 Myrrha, et gutta, et casia a vestimentis tuis, a domibus eburneis ; ex quibus delectaverunt te
Psalms 44 10 filiæ regum in honore tuo. Astitit regina a dextris tuis in vestitu deaurato, circumdata varietate.
Psalms 44 11 Audi, filia, et vide, et inclina aurem tuam ; et obliviscere populum tuum, et domum patris tui.
Psalms 44 12 Et concupiscet rex decorem tuum, quoniam ipse est Dominus Deus tuus, et adorabunt eum.
Psalms 44 13 Et filiæ Tyri in muneribus vultum tuum deprecabuntur ; omnes divites plebis.
Psalms 44 14 Omnis gloria ejus filiæ regis ab intus, in fimbriis aureis,
Psalms 44 15 circumamicta varietatibus. Adducentur regi virgines post eam, proximæ ejus afferentur tibi.
Psalms 44 16 Afferentur in lætitia et exsultatione ; adducentur in templum regis.
Psalms 44 17 Pro patribus tuis nati sunt tibi filii ; constitues eos principes super omnem terram.
Psalms 44 18 Memores erunt nominis tui in omni generatione et generationem : propterea populi confitebuntur tibi in æternum, et in sæculum sæculi.
Psalms 45 1 In finem, filiis Core, pro arcanis. Psalmus.
Psalms 45 2 Deus noster refugium et virtus ; adjutor in tribulationibus quæ invenerunt nos nimis.
Psalms 45 3 Propterea non timebimus dum turbabitur terra, et transferentur montes in cor maris.
Psalms 45 4 Sonuerunt, et turbatæ sunt aquæ eorum ; conturbati sunt montes in fortitudine ejus.
Psalms 45 5 Fluminis impetus lætificat civitatem Dei : sanctificavit tabernaculum suum Altissimus.
Psalms 45 6 Deus in medio ejus, non commovebitur ; adjuvabit eam Deus mane diluculo.
Psalms 45 7 Conturbatæ sunt gentes, et inclinata sunt regna : dedit vocem suam, mota est terra.
Psalms 45 8 Dominus virtutum nobiscum ; susceptor noster Deus Jacob.
Psalms 45 9 Venite, et videte opera Domini, quæ posuit prodigia super terram,
Psalms 45 10 auferens bella usque ad finem terræ. Arcum conteret, et confringet arma, et scuta comburet igni.
Psalms 45 11 Vacate, et videte quoniam ego sum Deus ; exaltabor in gentibus, et exaltabor in terra.
Psalms 45 12 Dominus virtutum nobiscum ; susceptor noster Deus Jacob.
Psalms 46 1 In finem, pro filiis Core. Psalmus.
Psalms 46 2 Omnes gentes, plaudite manibus ; jubilate Deo in voce exsultationis :
Psalms 46 3 quoniam Dominus excelsus, terribilis, rex magnus super omnem terram.
Psalms 46 4 Subjecit populos nobis, et gentes sub pedibus nostris.
Psalms 46 5 Elegit nobis hæreditatem suam ; speciem Jacob quam dilexit.
Psalms 46 6 Ascendit Deus in jubilo, et Dominus in voce tubæ.
Psalms 46 7 Psallite Deo nostro, psallite ; psallite regi nostro, psallite ;
Psalms 46 8 quoniam rex omnis terræ Deus, psallite sapienter.
Psalms 46 9 Regnabit Deus super gentes ; Deus sedet super sedem sanctam suam.
Psalms 46 10 Principes populorum congregati sunt cum Deo Abraham, quoniam dii fortes terræ vehementer elevati sunt.
Psalms 47 1 Psalmus cantici. Filiis Core, secunda sabbati.
Psalms 47 2 Magnus Dominus et laudabilis nimis, in civitate Dei nostri, in monte sancto ejus.
Psalms 47 3 Fundatur exsultatione universæ terræ mons Sion ; latera aquilonis, civitas regis magni.
Psalms 47 4 Deus in domibus ejus cognoscetur cum suscipiet eam.
Psalms 47 5 Quoniam ecce reges terræ congregati sunt, convenerunt in unum.
Psalms 47 6 Ipsi videntes, sic admirati sunt, conturbati sunt, commoti sunt.
Psalms 47 7 Tremor apprehendit eos ; ibi dolores ut parturientis :
Psalms 47 8 in spiritu vehementi conteres naves Tharsis.
Psalms 47 9 Sicut audivimus, sic vidimus, in civitate Domini virtutum, in civitate Dei nostri : Deus fundavit eam in æternum.
Psalms 47 10 Suscepimus, Deus, misericordiam tuam in medio templi tui.
Psalms 47 11 Secundum nomen tuum, Deus, sic et laus tua in fines terræ ; justitia plena est dextera tua.
Psalms 47 12 Lætetur mons Sion, et exsultent filiæ Judæ, propter judicia tua, Domine.
Psalms 47 13 Circumdate Sion, et complectimini eam ; narrate in turribus ejus.
Psalms 47 14 Ponite corda vestra in virtute ejus, et distribuite domos ejus, ut enarretis in progenie altera.
Psalms 47 15 Quoniam hic est Deus, Deus noster in æternum, et in sæculum sæculi ; ipse reget nos in sæcula.
Psalms 48 1 In finem, filiis Core. Psalmus.
Psalms 48 2 Audite hæc, omnes gentes ; auribus percipite, omnes qui habitatis orbem :
Psalms 48 3 quique terrigenæ et filii hominum, simul in unum dives et pauper.
Psalms 48 4 Os meum loquetur sapientiam, et meditatio cordis mei prudentiam.
Psalms 48 5 Inclinabo in parabolam aurem meam ; aperiam in psalterio propositionem meam.
Psalms 48 6 Cur timebo in die mala ? Iniquitas calcanei mei circumdabit me.
Psalms 48 7 Qui confidunt in virtute sua, et in multitudine divitiarum suarum gloriantur.
Psalms 48 8 Frater non redimit, redimet homo : non dabit Deo placationem suam,
Psalms 48 9 et pretium redemptionis animæ suæ. Et laborabit in æternum ;
Psalms 48 10 et vivet adhuc in finem.
Psalms 48 11 Non videbit interitum, cum viderit sapientes morientes. Simul insipiens et stultus peribunt ; et relinquent alienis divitias suas ;
Psalms 48 12 et sepulchra eorum domus illorum in æternum, tabernacula eorum in progenie et progenie ; vocaverunt nomina sua in terris suis.
Psalms 48 13 Et homo, cum in honore esset, non intellexit. Comparatus est jumentis insipientibus, et similis factus est illis.
Psalms 48 14 Hæc via illorum scandalum ipsis ; et postea in ore suo complacebunt.
Psalms 48 15 Sicut oves in inferno positi sunt : mors depascet eos. Et dominabuntur eorum justi in matutino ; et auxilium eorum veterascet in inferno a gloria eorum.
Psalms 48 16 Verumtamen Deus redimet animam meam de manu inferi, cum acceperit me.
Psalms 48 17 Ne timueris cum dives factus fuerit homo, et cum multiplicata fuerit gloria domus ejus ;
Psalms 48 18 quoniam, cum interierit, non sumet omnia, neque descendet cum eo gloria ejus.
Psalms 48 19 Quia anima ejus in vita ipsius benedicetur ; confitebitur tibi cum benefeceris ei.
Psalms 48 20 Introibit usque in progenies patrum suorum ; et usque in æternum non videbit lumen.
Psalms 48 21 Homo, cum in honore esset, non intellexit. Comparatus est jumentis insipientibus, et similis factus est illis.
Psalms 49 1 Psalmus Asaph. Deus deorum, Dominus, locutus est, et vocavit terram a solis ortu usque ad occasum.
Psalms 49 2 Ex Sion species decoris ejus :
Psalms 49 3 Deus manifeste veniet ; Deus noster, et non silebit. Ignis in conspectu ejus exardescet ; et in circuitu ejus tempestas valida.
Psalms 49 4 Advocabit cælum desursum, et terram, discernere populum suum.
Psalms 49 5 Congregate illi sanctos ejus, qui ordinant testamentum ejus super sacrificia.
Psalms 49 6 Et annuntiabunt cæli justitiam ejus, quoniam Deus judex est.
Psalms 49 7 Audi, populus meus, et loquar Israël, et testificabor tibi. Deus, Deus tuus ego sum.
Psalms 49 8 Non in sacrificiis tuis arguam te ; holocausta autem tua in conspectu meo sunt semper.
Psalms 49 9 Non accipiam de domo tua vitulos, neque de gregibus tuis hircos ;
Psalms 49 10 quoniam meæ sunt omnes feræ silvarum, jumenta in montibus, et boves.
Psalms 49 11 Cognovi omnia volatilia cæli ; et pulchritudo agri mecum est.
Psalms 49 12 Si esuriero, non dicam tibi : meus est enim orbis terræ, et plenitudo ejus.
Psalms 49 13 Numquid manducabo carnes taurorum ? aut sanguinem hircorum potabo ?
Psalms 49 14 Immola Deo sacrificium laudis, et redde Altissimo vota tua.
Psalms 49 15 Et invoca me in die tribulationis ; eruam te, et honorificabis me.
Psalms 49 16 Peccatori autem dixit Deus : Quare tu enarras justitias meas ? et assumis testamentum meum per os tuum ?
Psalms 49 17 Tu vero odisti disciplinam, et projecisti sermones meos retrorsum.
Psalms 49 18 Si videbas furem, currebas cum eo ; et cum adulteris portionem tuam ponebas.
Psalms 49 19 Os tuum abundavit malitia, et lingua tua concinnabat dolos.
Psalms 49 20 Sedens, adversus fratrem tuum loquebaris, et adversus filium matris tuæ ponebas scandalum.
Psalms 49 21 Hæc fecisti, et tacui. Existimasti inique quod ero tui similis : arguam te, et statuam contra faciem tuam.
Psalms 49 22 Intelligite hæc, qui obliviscimini Deum : nequando rapiat, et non sit qui eripiat.
Psalms 49 23 Sacrificium laudis honorificabit me ; et illic iter quo ostendam illi salutare Dei.
Psalms 50 1 In finem. Psalmus David,
Psalms 50 2 cum venit ad eum Nathan propheta, quando intravit ad Bethsabee.
Psalms 50 3 Miserere mei, Deus, secundum magnam misericordiam tuam ; et secundum multitudinem miserationum tuarum, dele iniquitatem meam.
Psalms 50 4 Amplius lava me ab iniquitate mea, et a peccato meo munda me.
Psalms 50 5 Quoniam iniquitatem meam ego cognosco, et peccatum meum contra me est semper.
Psalms 50 6 Tibi soli peccavi, et malum coram te feci ; ut justificeris in sermonibus tuis, et vincas cum judicaris.
Psalms 50 7 Ecce enim in iniquitatibus conceptus sum, et in peccatis concepit me mater mea.
Psalms 50 8 Ecce enim veritatem dilexisti ; incerta et occulta sapientiæ tuæ manifestasti mihi.
Psalms 50 9 Asperges me hyssopo, et mundabor ; lavabis me, et super nivem dealbabor.
Psalms 50 10 Auditui meo dabis gaudium et lætitiam, et exsultabunt ossa humiliata.
Psalms 50 11 Averte faciem tuam a peccatis meis, et omnes iniquitates meas dele.
Psalms 50 12 Cor mundum crea in me, Deus, et spiritum rectum innova in visceribus meis.
Psalms 50 13 Ne projicias me a facie tua, et spiritum sanctum tuum ne auferas a me.
Psalms 50 14 Redde mihi lætitiam salutaris tui, et spiritu principali confirma me.
Psalms 50 15 Docebo iniquos vias tuas, et impii ad te convertentur.
Psalms 50 16 Libera me de sanguinibus, Deus, Deus salutis meæ, et exsultabit lingua mea justitiam tuam.
Psalms 50 17 Domine, labia mea aperies, et os meum annuntiabit laudem tuam.
Psalms 50 18 Quoniam si voluisses sacrificium, dedissem utique ; holocaustis non delectaberis.
Psalms 50 19 Sacrificium Deo spiritus contribulatus ; cor contritum et humiliatum, Deus, non despicies.
Psalms 50 20 Benigne fac, Domine, in bona voluntate tua Sion, ut ædificentur muri Jerusalem.
Psalms 50 21 Tunc acceptabis sacrificium justitiæ, oblationes et holocausta ; tunc imponent super altare tuum vitulos.
Psalms 51 1 In finem. Intellectus David,
Psalms 51 2 cum venit Doëg Idumæus, et nuntiavit Sauli : Venit David in domum Achimelech.
Psalms 51 3 Quid gloriaris in malitia, qui potens es in iniquitate ?
Psalms 51 4 Tota die injustitiam cogitavit lingua tua ; sicut novacula acuta fecisti dolum.
Psalms 51 5 Dilexisti malitiam super benignitatem ; iniquitatem magis quam loqui æquitatem.
Psalms 51 6 Dilexisti omnia verba præcipitationis, lingua dolosa.
Psalms 51 7 Propterea Deus destruet te in finem ; evellet te, et emigrabit te de tabernaculo tuo, et radicem tuam de terra viventium.
Psalms 51 8 Videbunt justi, et timebunt ; et super eum ridebunt, et dicent :
Psalms 51 9 Ecce homo qui non posuit Deum adjutorem suum ; sed speravit in multitudine divitiarum suarum, et prævaluit in vanitate sua.
Psalms 51 10 Ego autem, sicut oliva fructifera in domo Dei ; speravi in misericordia Dei, in æternum et in sæculum sæculi.
Psalms 51 11 Confitebor tibi in sæculum, quia fecisti ; et exspectabo nomen tuum, quoniam bonum est in conspectu sanctorum tuorum.
Psalms 52 1 In finem, pro Maëleth intelligentiæ. David. Dixit insipiens in corde suo : Non est Deus.
Psalms 52 2 Corrupti sunt, et abominabiles facti sunt in iniquitatibus ; non est qui faciat bonum.
Psalms 52 3 Deus de cælo prospexit super filios hominum, ut videat si est intelligens, aut requirens Deum.
Psalms 52 4 Omnes declinaverunt, simul inutiles facti sunt ; non est qui faciat bonum, non est usque ad unum.
Psalms 52 5 Nonne scient omnes qui operantur iniquitatem, qui devorant plebem meam ut cibum panis ?
Psalms 52 6 Deum non invocaverunt ; illic trepidaverunt timore, ubi non erat timor. Quoniam Deus dissipavit ossa eorum qui hominibus placent : confusi sunt, quoniam Deus sprevit eos.
Psalms 52 7 Quis dabit ex Sion salutare Israël ? Cum converterit Deus captivitatem plebis suæ, exsultabit Jacob, et lætabitur Israël.
Psalms 53 1 In finem, in carminibus. Intellectus David,
Psalms 53 2 cum venissent Ziphæi, et dixissent ad Saul : Nonne David absconditus est apud nos ?
Psalms 53 3 Deus, in nomine tuo salvum me fac, et in virtute tua judica me.
Psalms 53 4 Deus, exaudi orationem meam ; auribus percipe verba oris mei.
Psalms 53 5 Quoniam alieni insurrexerunt adversum me, et fortes quæsierunt animam meam, et non proposuerunt Deum ante conspectum suum.
Psalms 53 6 Ecce enim Deus adjuvat me, et Dominus susceptor est animæ meæ.
Psalms 53 7 Averte mala inimicis meis ; et in veritate tua disperde illos.
Psalms 53 8 Voluntarie sacrificabo tibi, et confitebor nomini tuo, Domine, quoniam bonum est.
Psalms 53 9 Quoniam ex omni tribulatione eripuisti me, et super inimicos meos despexit oculus meus.
Psalms 54 1 In finem, in carminibus. Intellectus David.
Psalms 54 2 Exaudi, Deus, orationem meam, et ne despexeris deprecationem meam ;
Psalms 54 3 intende mihi, et exaudi me. Contristatus sum in exercitatione mea ; et conturbatus sum
Psalms 54 4 a voce inimici, et a tribulatione peccatoris. Quoniam declinaverunt in me iniquitates, et in ira molesti erant mihi.
Psalms 54 5 Cor meum conturbatum est in me, et formido mortis cecidit super me.
Psalms 54 6 Timor et tremor venerunt super me, et contexerunt me tenebræ.
Psalms 54 7 Et dixi : Quis dabit mihi pennas sicut columbæ, et volabo, et requiescam ?
Psalms 54 8 Ecce elongavi fugiens ; et mansi in solitudine.
Psalms 54 9 Exspectabam eum qui salvum me fecit a pusillanimitate spiritus, et tempestate.
Psalms 54 10 Præcipita, Domine, divide linguas eorum ; quoniam vidi iniquitatem et contradictionem in civitate.
Psalms 54 11 Die ac nocte circumdabit eam super muros ejus iniquitas ; et labor in medio ejus,
Psalms 54 12 et injustitia : et non defecit de plateis ejus usura et dolus.
Psalms 54 13 Quoniam si inimicus meus maledixisset mihi, sustinuissem utique. Et si is qui oderat me super me magna locutus fuisset, abscondissem me forsitan ab eo.
Psalms 54 14 Tu vero homo unanimis, dux meus, et notus meus ;
Psalms 54 15 qui simul mecum dulces capiebas cibos, in domo Dei ambulavimus cum consensu.
Psalms 54 16 Veniat mors super illos, et descendant in infernum viventes : quoniam nequitiæ in habitaculis eorum, in medio eorum.
Psalms 54 17 Ego autem ad Deum clamavi, et Dominus salvabit me.
Psalms 54 18 Vespere, et mane, et meridie, narrabo, et annuntiabo ; et exaudiet vocem meam.
Psalms 54 19 Redimet in pace animam meam ab his qui appropinquant mihi ; quoniam inter multos erant mecum.
Psalms 54 20 Exaudiet Deus, et humiliabit illos, qui est ante sæcula. Non enim est illis commutatio, et non timuerunt Deum.
Psalms 54 21 Extendit manum suam in retribuendo ; contaminaverunt testamentum ejus ;
Psalms 54 22 divisi sunt ab ira vultus ejus ; et appropinquavit cor illius. Molliti sunt sermones ejus super oleum ; et ipsi sunt jacula.
Psalms 54 23 Jacta super Dominum curam tuam, et ipse te enutriet ; non dabit in æternum fluctuationem justo.
Psalms 54 24 Tu vero, Deus, deduces eos in puteum interitus. Viri sanguinum et dolosi non dimidiabunt dies suos ; ego autem sperabo in te, Domine.
Psalms 55 1 In finem, pro populo qui a sanctis longe factus est. David in tituli inscriptionem, cum tenuerunt eum Allophyli in Geth.
Psalms 55 2 Miserere mei, Deus, quoniam conculcavit me homo ; tota die impugnans, tribulavit me.
Psalms 55 3 Conculcaverunt me inimici mei tota die ; quoniam multi bellantes adversum me.
Psalms 55 4 Ab altitudine diei timebo : ego vero in te sperabo.
Psalms 55 5 In Deo laudabo sermones meos ; in Deo speravi ; non timebo quid faciat mihi caro.
Psalms 55 6 Tota die verba mea execrabantur ; adversum me omnes cogitationes eorum in malum.
Psalms 55 7 Inhabitabunt, et abscondent ; ipsi calcaneum meum observabunt. Sicut sustinuerunt animam meam,
Psalms 55 8 pro nihilo salvos facies illos ; in ira populos confringes.
Psalms 55 9 Deus, vitam meam annuntiavi tibi ; posuisti lacrimas meas in conspectu tuo, sicut et in promissione tua ;
Psalms 55 10 tunc convertentur inimici mei retrorsum : in quacumque die invocavero te, ecce cognovi quoniam Deus meus es.
Psalms 55 11 In Deo laudabo verbum ; in Domino laudabo sermonem. In Deo speravi : non timebo quid faciat mihi homo.
Psalms 55 12 In me sunt, Deus, vota tua, quæ reddam, laudationes tibi :
Psalms 55 13 quoniam eripuisti animam meam de morte, et pedes meos de lapsu, ut placeam coram Deo in lumine viventium.
Psalms 56 1 In finem, ne disperdas. David in tituli inscriptionem, cum fugeret a facie Saul in speluncam.
Psalms 56 2 Miserere mei, Deus, miserere mei, quoniam in te confidit anima mea. Et in umbra alarum tuarum sperabo, donec transeat iniquitas.
Psalms 56 3 Clamabo ad Deum altissimum, Deum qui benefecit mihi.
Psalms 56 4 Misit de cælo, et liberavit me ; dedit in opprobrium conculcantes me. Misit Deus misericordiam suam et veritatem suam,
Psalms 56 5 et eripuit animam meam de medio catulorum leonum ; dormivi conturbatus. Filii hominum dentes eorum arma et sagittæ, et lingua eorum gladius acutus.
Psalms 56 6 Exaltare super cælos, Deus, et in omnem terram gloria tua.
Psalms 56 7 Laqueum paraverunt pedibus meis, et incurvaverunt animam meam. Foderunt ante faciem meam foveam, et inciderunt in eam.
Psalms 56 8 Paratum cor meum, Deus, paratum cor meum ; cantabo, et psalmum dicam.
Psalms 56 9 Exsurge, gloria mea ; exsurge, psalterium et cithara ; exsurgam diluculo.
Psalms 56 10 Confitebor tibi in populis, Domine, et psalmum dicam tibi in gentibus ;
Psalms 56 11 quoniam magnificata est usque ad cælos misericordia tua, et usque ad nubes veritas tua.
Psalms 56 12 Exaltare super cælos, Deus, et super omnem terram gloria tua.
Psalms 57 1 In finem, ne disperdas. David in tituli inscriptionem.
Psalms 57 2 Si vere utique justitiam loquimini, recta judicate, filii hominum.
Psalms 57 3 Etenim in corde iniquitates operamini ; in terra injustitias manus vestræ concinnant.
Psalms 57 4 Alienati sunt peccatores a vulva ; erraverunt ab utero, locuti sunt falsa.
Psalms 57 5 Furor illis secundum similitudinem serpentis, sicut aspidis surdæ et obturantis aures suas,
Psalms 57 6 quæ non exaudiet vocem incantantium, et venefici incantantis sapienter.
Psalms 57 7 Deus conteret dentes eorum in ore ipsorum ; molas leonum confringet Dominus.
Psalms 57 8 Ad nihilum devenient tamquam aqua decurrens ; intendit arcum suum donec infirmentur.
Psalms 57 9 Sicut cera quæ fluit auferentur ; supercecidit ignis, et non viderunt solem.
Psalms 57 10 Priusquam intelligerent spinæ vestræ rhamnum, sicut viventes sic in ira absorbet eos.
Psalms 57 11 Lætabitur justus cum viderit vindictam ; manus suas lavabit in sanguine peccatoris.
Psalms 57 12 Et dicet homo : Si utique est fructus justo, utique est Deus judicans eos in terra.
Psalms 58 1 In finem, ne disperdas. David in tituli inscriptionem, quando misit Saul, et custodivit domum ejus, ut eum interficeret.
Psalms 58 2 Eripe me de inimicis mei, Deus meus, et ab insurgentibus in me libera me.
Psalms 58 3 Eripe me de operantibus iniquitatem, et de viris sanguinum salva me.
Psalms 58 4 Quia ecce ceperunt animam meam ; irruerunt in me fortes.
Psalms 58 5 Neque iniquitas mea, neque peccatum meum, Domine ; sine iniquitate cucurri, et direxi.
Psalms 58 6 Exsurge in occursum meum, et vide : et tu, Domine Deus virtutum, Deus Israël, intende ad visitandas omnes gentes ; non miserearis omnibus qui operantur iniquitatem.
Psalms 58 7 Convertentur ad vesperam, et famem patientur ut canes ; et circuibunt civitatem.
Psalms 58 8 Ecce loquentur in ore suo, et gladius in labiis eorum : quoniam quis audivit ?
Psalms 58 9 Et tu, Domine, deridebis eos ; ad nihilum deduces omnes gentes.
Psalms 58 10 Fortitudinem meam ad te custodiam, quia, Deus, susceptor meus es.
Psalms 58 11 Deus meus, misericordia ejus præveniet me.
Psalms 58 12 Deus ostendet mihi super inimicos meos ; ne occidas eos, nequando obliviscantur populi mei. Disperge illos in virtute tua, et depone eos, protector meus, Domine ;
Psalms 58 13 delictum oris eorum, sermonem labiorum ipsorum ; et comprehendantur in superbia sua. Et de execratione et mendacio annuntiabuntur,
Psalms 58 14 in consummatione, in ira consummationis ; et non erunt. Et scient quia Deus dominabitur Jacob, et finium terræ.
Psalms 58 15 Convertentur ad vesperam, et famem patientur ut canes ; et circuibunt civitatem.
Psalms 58 16 Ipsi dispergentur ad manducandum ; si vero non fuerint saturati, et murmurabunt.
Psalms 58 17 Ego autem cantabo fortitudinem tuam, et exsultabo mane misericordiam tuam ; quia factus es susceptor meus, et refugium meum in die tribulationis meæ.
Psalms 58 18 Adjutor meus, tibi psallam, quia Deus susceptor meus es ; Deus meus, misericordia mea.
Psalms 59 1 In finem. Pro his qui immutabuntur, in tituli inscriptionem ipsi David, in doctrinam,
Psalms 59 2 cum succendit Mesopotamiam Syriæ, et Sobal, et convertit Joab, et percussit Idumæam in valle Salinarum duodecim millia.
Psalms 59 3 Deus, repulisti nos, et destruxisti nos ; iratus es, et misertus es nobis.
Psalms 59 4 Commovisti terram, et conturbasti eam ; sana contritiones ejus, quia commota est.
Psalms 59 5 Ostendisti populo tuo dura ; potasti nos vino compunctionis.
Psalms 59 6 Dedisti metuentibus te significationem, ut fugiant a facie arcus ; ut liberentur dilecti tui,
Psalms 59 7 salvum fac dextera tua, et exaudi me.
Psalms 59 8 Deus locutus est in sancto suo : lætabor, et partibor Sichimam ; et convallem tabernaculorum metibor.
Psalms 59 9 Meus est Galaad, et meus est Manasses ; et Ephraim fortitudo capitis mei. Juda rex meus ;
Psalms 59 10 Moab olla spei meæ. In Idumæam extendam calceamentum meum : mihi alienigenæ subditi sunt.
Psalms 59 11 Quis deducet me in civitatem munitam ? quis deducet me usque in Idumæam ?
Psalms 59 12 Nonne tu, Deus, qui repulisti nos ? et non egredieris, Deus, in virtutibus nostris ?
Psalms 59 13 Da nobis auxilium de tribulatione, quia vana salus hominis.
Psalms 59 14 In Deo faciemus virtutem ; et ipse ad nihilum deducet tribulantes nos.
Psalms 60 1 In finem. In hymnis David.
Psalms 60 2 Exaudi, Deus, deprecationem meam, intende orationi meæ.
Psalms 60 3 A finibus terræ ad te clamavi, dum anxiaretur cor meum ; in petra exaltasti me. Deduxisti me,
Psalms 60 4 quia factus es spes mea, turris fortitudinis a facie inimici.
Psalms 60 5 Inhabitabo in tabernaculo tuo in sæcula ; protegar in velamento alarum tuarum.
Psalms 60 6 Quoniam tu, Deus meus, exaudisti orationem meam ; dedisti hæreditatem timentibus nomen tuum.
Psalms 60 7 Dies super dies regis adjicies ; annos ejus usque in diem generationis et generationis :
Psalms 60 8 Permanet in æternum in conspectu Dei : misericordiam et veritatem ejus quis requiret ?
Psalms 60 9 Sic psalmum dicam nomini tuo in sæculum sæculi, ut reddam vota mea de die in diem.
Psalms 61 1 In finem, pro Idithun. Psalmus David.
Psalms 61 2 Nonne Deo subjecta erit anima mea ? ab ipso enim salutare meum.
Psalms 61 3 Nam et ipse Deus meus et salutaris meus ; susceptor meus, non movebor amplius.
Psalms 61 4 Quousque irruitis in hominem ? interficitis universi vos, tamquam parieti inclinato et maceriæ depulsæ ?
Psalms 61 5 Verumtamen pretium meum cogitaverunt repellere ; cucurri in siti ; ore suo benedicebant, et corde suo maledicebant.
Psalms 61 6 Verumtamen Deo subjecta esto, anima mea, quoniam ab ipso patientia mea ;
Psalms 61 7 quia ipse Deus meus et salvator meus, adjutor meus, non emigrabo.
Psalms 61 8 In Deo salutare meum et gloria mea ; Deus auxilii mei, et spes mea in Deo est.
Psalms 61 9 Sperate in eo, omnis congregatio populi ; effundite coram illo corda vestra ; Deus adjutor noster in æternum.
Psalms 61 10 Verumtamen vani filii hominum, mendaces filii hominum in stateris, ut decipiant ipsi de vanitate in idipsum.
Psalms 61 11 Nolite sperare in iniquitate, et rapinas nolite concupiscere ; divitiæ si affluant, nolite cor apponere.
Psalms 61 12 Semel locutus est Deus ; duo hæc audivi : quia potestas Dei est,
Psalms 61 13 et tibi, Domine, misericordia : quia tu reddes unicuique juxta opera sua.
Psalms 62 1 Psalmus David, cum esset in deserto Idumææ.
Psalms 62 2 Deus, Deus meus, ad te de luce vigilo. Sitivit in te anima mea ; quam multipliciter tibi caro mea !
Psalms 62 3 In terra deserta, et invia, et inaquosa, sic in sancto apparui tibi, ut viderem virtutem tuam et gloriam tuam.
Psalms 62 4 Quoniam melior est misericordia tua super vitas, labia mea laudabunt te.
Psalms 62 5 Sic benedicam te in vita mea ; et in nomine tuo levabo manus meas.
Psalms 62 6 Sicut adipe et pinguedine repleatur anima mea, et labiis exsultationis laudabit os meum.
Psalms 62 7 Si memor fui tui super stratum meum, in matutinis meditabor in te.
Psalms 62 8 Quia fuisti adjutor meus, et in velamento alarum tuarum exsultabo.
Psalms 62 9 Adhæsit anima mea post te ; me suscepit dextera tua.
Psalms 62 10 Ipsi vero in vanum quæsierunt animam meam : introibunt in inferiora terræ ;
Psalms 62 11 tradentur in manus gladii ; partes vulpium erunt.
Psalms 62 12 Rex vero lætabitur in Deo ; laudabuntur omnes qui jurant in eo, quia obstructum est os loquentium iniqua.
Psalms 63 1 In finem. Psalmus David.
Psalms 63 2 Exaudi, Deus, orationem meam cum deprecor ; a timore inimici eripe animam meam.
Psalms 63 3 Protexisti me a conventu malignantium, a multitudine operantium iniquitatem.
Psalms 63 4 Quia exacuerunt ut gladium linguas suas ; intenderunt arcum rem amaram,
Psalms 63 5 ut sagittent in occultis immaculatum.
Psalms 63 6 Subito sagittabunt eum, et non timebunt ; firmaverunt sibi sermonem nequam. Narraverunt ut absconderent laqueos ; dixerunt : Quis videbit eos ?
Psalms 63 7 Scrutati sunt iniquitates ; defecerunt scrutantes scrutinio. Accedet homo ad cor altum ;
Psalms 63 8 et exaltabitur Deus. Sagittæ parvulorum factæ sunt plagæ eorum ;
Psalms 63 9 et infirmatæ sunt contra eos linguæ eorum. Conturbati sunt omnes qui videbant eos ;
Psalms 63 10 et timuit omnis homo. Et annuntiaverunt opera Dei ; et facta ejus intellexerunt.
Psalms 63 11 Lætabitur justus in Domino, et sperabit in eo ; et laudabuntur omnes recti corde.
Psalms 64 1 In finem. Psalmus David, canticum Jeremiæ, et Ezechielis, populo transmigrationis, cum inciperent exire.
Psalms 64 2 Te decet hymnus, Deus, in Sion, et tibi reddetur votum in Jerusalem.
Psalms 64 3 Exaudi orationem meam ; ad te omnis caro veniet.
Psalms 64 4 Verba iniquorum prævaluerunt super nos, et impietatibus nostris tu propitiaberis.
Psalms 64 5 Beatus quem elegisti et assumpsisti : inhabitabit in atriis tuis. Replebimur in bonis domus tuæ ; sanctum est templum tuum,
Psalms 64 6 mirabile in æquitate. Exaudi nos, Deus, salutaris noster, spes omnium finium terræ, et in mari longe.
Psalms 64 7 Præparans montes in virtute tua, accinctus potentia ;
Psalms 64 8 qui conturbas profundum maris, sonum fluctuum ejus. Turbabuntur gentes,
Psalms 64 9 et timebunt qui habitant terminos a signis tuis ; exitus matutini et vespere delectabis.
Psalms 64 10 Visitasti terram, et inebriasti eam ; multiplicasti locupletare eam. Flumen Dei repletum est aquis ; parasti cibum illorum ; quoniam ita est præparatio ejus.
Psalms 64 11 Rivos ejus inebria, multiplica genimina ejus ; in stillicidiis ejus lætabitur germinans.
Psalms 64 12 Benedices coronæ anni benignitatis tuæ, et campi tui replebuntur ubertate.
Psalms 64 13 Pinguescent speciosa deserti, et exsultatione colles accingentur.
Psalms 64 14 Induti sunt arietes ovium, et valles abundabunt frumento ; clamabunt, etenim hymnum dicent.
Psalms 65 1 In finem. Canticum psalmi resurrectionis. Jubilate Deo, omnis terra ;
Psalms 65 2 psalmum dicite nomini ejus ; date gloriam laudi ejus.
Psalms 65 3 Dicite Deo : Quam terribilia sunt opera tua, Domine ! in multitudine virtutis tuæ mentientur tibi inimici tui.
Psalms 65 4 Omnis terra adoret te, et psallat tibi ; psalmum dicat nomini tuo.
Psalms 65 5 Venite, et videte opera Dei ; terribilis in consiliis super filios hominum.
Psalms 65 6 Qui convertit mare in aridam, in flumine pertransibunt pede ; ibi lætabimur in ipso.
Psalms 65 7 Qui dominatur in virtute sua in æternum, oculi ejus super gentes respiciunt ; qui exasperant non exaltentur in semetipsis.
Psalms 65 8 Benedicite, gentes, Deum nostrum, et auditam facite vocem laudis ejus ;
Psalms 65 9 qui posuit animam meam ad vitam, et non dedit in commotionem pedes meos.
Psalms 65 10 Quoniam probasti nos, Deus ; igne nos examinasti, sicut examinatur argentum.
Psalms 65 11 Induxisti nos in laqueum ; posuisti tribulationes in dorso nostro ;
Psalms 65 12 imposuisti homines super capita nostra. Transivimus per ignem et aquam, et eduxisti nos in refrigerium.
Psalms 65 13 Introibo in domum tuam in holocaustis ; reddam tibi vota mea
Psalms 65 14 quæ distinxerunt labia mea ; et locutum est os meum, in tribulatione mea.
Psalms 65 15 Holocausta medullata offeram tibi, cum incenso arietum ; offeram tibi boves cum hircis.
Psalms 65 16 Venite, audite, et narrabo, omnes qui timetis Deum, quanta fecit animæ meæ.
Psalms 65 17 Ad ipsum ore meo clamavi ; et exaltavi sub lingua mea.
Psalms 65 18 Iniquitatem si aspexi in corde meo, non exaudiet Dominus.
Psalms 65 19 Propterea exaudivit Deus, et attendit voci deprecationis meæ.
Psalms 65 20 Benedictus Deus, qui non amovit orationem meam, et misericordiam suam a me.
Psalms 66 1 In finem, in hymnis. Psalmus cantici David.
Psalms 66 2 Deus misereatur nostri, et benedicat nobis ; illuminet vultum suum super nos, et misereatur nostri ;
Psalms 66 3 ut cognascamus in terra viam tuam, in omnibus gentibus salutare tuum.
Psalms 66 4 Confiteantur tibi populi, Deus, confiteantur tibi populi omnes.
Psalms 66 5 Lætentur et exsultent gentes, quoniam judicas populos in æquitate, et gentes in terra dirigis.
Psalms 66 6 Confiteantur tibi populi, Deus, confiteantur tibi populi omnes.
Psalms 66 7 Terra dedit fructum suum : benedicat nos Deus, Deus noster !
Psalms 66 8 Benedicat nos Deus, et metuant eum omnes fines terræ.
Psalms 67 1 In finem. Psalmus cantici ipsi David.
Psalms 67 2 Exsurgat Deus, et dissipentur inimici ejus ; et fugiant qui oderunt eum a facie ejus.
Psalms 67 3 Sicut deficit fumus, deficiant ; sicut fluit cera a facie ignis, sic pereant peccatores a facie Dei.
Psalms 67 4 Et justi epulentur ; et exsultent in conspectu Dei, et delectentur in lætitia.
Psalms 67 5 Cantate Deo, psalmum dicite nomini ejus ; iter facite ei qui ascendit super occasum. Dominus nomen illi ; exsultate in conspectu ejus. Turbabuntur a facie ejus,
Psalms 67 6 patris orphanorum, et judicis viduarum ; Deus in loco sancto suo.
Psalms 67 7 Deus qui inhabitare facit unius moris in domo ; qui educit vinctos in fortitudine, similiter eos qui exasperant, qui habitant in sepulchris.
Psalms 67 8 Deus, cum egredereris in conspectu populi tui, cum pertransires in deserto,
Psalms 67 9 terra mota est, etenim cæli distillaverunt, a facie Dei Sinai, a facie Dei Israël.
Psalms 67 10 Pluviam voluntariam segregabis, Deus, hæreditati tuæ ; et infirmata est, tu vero perfecisti eam.
Psalms 67 11 Animalia tua habitabunt in ea ; parasti in dulcedine tua pauperi, Deus.
Psalms 67 12 Dominus dabit verbum evangelizantibus, virtute multa.
Psalms 67 13 Rex virtutum dilecti, dilecti ; et speciei domus dividere spolia.
Psalms 67 14 Si dormiatis inter medios cleros, pennæ columbæ deargentatæ, et posteriora dorsi ejus in pallore auri.
Psalms 67 15 Dum discernit cælestis reges super eam, nive dealbabuntur in Selmon.
Psalms 67 16 Mons Dei, mons pinguis. Mons coagulatus, mons pinguis :
Psalms 67 17 ut quid suspicamini montes coagulatos ? Mons in quo beneplacitum est Deo habitare in eo ; etenim Dominus habitabit in finem.
Psalms 67 18 Currus Dei decem millibus multiplex, millia lætantium ; Dominus in eis in Sina in sancto.
Psalms 67 19 Ascendisti in altum, cepisti captivitatem, accepisti dona in hominibus ; etenim non credentes inhabitare Dominum Deum.
Psalms 67 20 Benedictus Dominus die quotidie : prosperum iter faciet nobis Deus salutarium nostrorum.
Psalms 67 21 Deus noster, Deus salvos faciendi ; et Domini, Domini exitus mortis.
Psalms 67 22 Verumtamen Deus confringet capita inimicorum suorum, verticem capilli perambulantium in delictis suis.
Psalms 67 23 Dixit Dominus : Ex Basan convertam, convertam in profundum maris ;
Psalms 67 24 ut intingatur pes tuus in sanguine, lingua canum tuorum ex inimicis, ab ipso.
Psalms 67 25 Viderunt ingressus tuos, Deus, ingressus Dei mei, regis mei, qui est in sancto.
Psalms 67 26 Prævenerunt principes conjuncti psallentibus, in medio juvencularum tympanistriarum.
Psalms 67 27 In ecclesiis benedicite Deo Domino de fontibus Israël.
Psalms 67 28 Ibi Benjamin adolescentulus, in mentis excessu ; principes Juda, duces eorum ; principes Zabulon, principes Nephthali.
Psalms 67 29 Manda, Deus, virtuti tuæ ; confirma hoc, Deus, quod operatus es in nobis.
Psalms 67 30 A templo tuo in Jerusalem, tibi offerent reges munera.
Psalms 67 31 Increpa feras arundinis ; congregatio taurorum in vaccis populorum ; ut excludant eos qui probati sunt argento : dissipa gentes quæ bella volunt.
Psalms 67 32 Venient legati ex Ægypto ; Æthiopia præveniet manus ejus Deo.
Psalms 67 33 Regna terræ, cantate Deo ; psallite Domino ; psallite Deo.
Psalms 67 34 Qui ascendit super cælum cæli, ad orientem : ecce dabit voci suæ vocem virtutis.
Psalms 67 35 Date gloriam Deo super Israël ; magnificentia ejus et virtus ejus in nubibus.
Psalms 67 36 Mirabilis Deus in sanctis suis ; Deus Israël ipse dabit virtutem et fortitudinem plebi suæ. Benedictus Deus !
Psalms 68 1 In finem, pro iis qui commutabuntur. David.
Psalms 68 2 Salvum me fac, Deus, quoniam intraverunt aquæ usque ad animam meam.
Psalms 68 3 Infixus sum in limo profundi et non est substantia. Veni in altitudinem maris ; et tempestas demersit me.
Psalms 68 4 Laboravi clamans, raucæ factæ sunt fauces meæ ; defecerunt oculi mei, dum spero in Deum meum.
Psalms 68 5 Multiplicati sunt super capillos capitis mei qui oderunt me gratis. Confortati sunt qui persecuti sunt me inimici mei injuste ; quæ non rapui, tunc exsolvebam.
Psalms 68 6 Deus, tu scis insipientiam meam ; et delicta mea a te non sunt abscondita.
Psalms 68 7 Non erubescant in me qui exspectant te, Domine, Domine virtutum ; non confundantur super me qui quærunt te, Deus Israël.
Psalms 68 8 Quoniam propter te sustinui opprobrium ; operuit confusio faciem meam.
Psalms 68 9 Extraneus factus sum fratribus meis, et peregrinus filiis matris meæ.
Psalms 68 10 Quoniam zelus domus tuæ comedit me, et opprobria exprobrantium tibi ceciderunt super me.
Psalms 68 11 Et operui in jejunio animam meam, et factum est in opprobrium mihi.
Psalms 68 12 Et posui vestimentum meum cilicium ; et factus sum illis in parabolam.
Psalms 68 13 Adversum me loquebantur qui sedebant in porta, et in me psallebant qui bibebant vinum.
Psalms 68 14 Ego vero orationem meam ad te, Domine : tempus beneplaciti, Deus, in multitudine misericordiæ tuæ ; exaudi me in veritate salutis tuæ.
Psalms 68 15 Eripe me de luto, ut non infigar ; libera me ab iis qui oderunt me, et de profundis aquarum.
Psalms 68 16 Non me demergat tempestas aquæ, neque absorbeat me profundum, neque urgeat super me puteus os suum.
Psalms 68 17 Exaudi me, Domine, quoniam benigna est misericordia tua ; secundum multitudinem miserationum tuarum respice in me.
Psalms 68 18 Et ne avertas faciem tuam a puero tuo ; quoniam tribulor, velociter exaudi me.
Psalms 68 19 Intende animæ meæ, et libera eam ; propter inimicos meos eripe me.
Psalms 68 20 Tu scis improperium meum, et confusionem meam, et reverentiam meam ;
Psalms 68 21 in conspectu tuo sunt omnes qui tribulant me. Improperium exspectavit cor meum et miseriam ; et sustinui qui simul contristaretur, et non fuit ; et qui consolaretur, et non inveni.
Psalms 68 22 Et dederunt in escam meam fel, et in siti mea potaverunt me aceto.
Psalms 68 23 Fiat mensa eorum coram ipsis in laqueum, et in retributiones, et in scandalum.
Psalms 68 24 Obscurentur oculi eorum, ne videant ; et dorsum eorum semper incurva.
Psalms 68 25 Effunde super eos iram tuam ; et furor iræ tuæ comprehendat eos.
Psalms 68 26 Fiat habitatio eorum deserta ; et in tabernaculis eorum non sit qui inhabitet.
Psalms 68 27 Quoniam quem tu percussisti persecuti sunt, et super dolorem vulnerum meorum addiderunt.
Psalms 68 28 Appone iniquitatem super iniquitatem eorum et non intrent in justitiam tuam.
Psalms 68 29 Deleantur de libro viventium, et cum justis non scribantur.
Psalms 68 30 Ego sum pauper et dolens ; salus tua, Deus, suscepit me.
Psalms 68 31 Laudabo nomen Dei cum cantico ; et magnificabo eum in laude ;
Psalms 68 32 et placebit Deo super vitulum novellum, cornua producentem et ungulas.
Psalms 68 33 Videant pauperes, et lætentur ; quærite Deum, et vivet anima vestra,
Psalms 68 34 quoniam exaudivit pauperes Dominus, et vinctos suos non despexit.
Psalms 68 35 Laudent illum cæli et terra ; mare, et omnia reptilia in eis.
Psalms 68 36 Quoniam Deus salvam faciet Sion, et ædificabuntur civitates Juda, et inhabitabunt ibi, et hæreditate acquirent eam.
Psalms 68 37 Et semen servorum ejus possidebit eam ; et qui diligunt nomen ejus habitabunt in ea.
Psalms 69 1 In finem. Psalmus David in rememorationem, quod salvum fecerit eum Dominus.
Psalms 69 2 Deus, in adjutorium meum intende ; Domine, ad adjuvandum me festina.
Psalms 69 3 Confundantur, et revereantur, qui quærunt animam meam.
Psalms 69 4 Avertantur retrorsum, et erubescant, qui volunt mihi mala ; avertantur statim erubescentes qui dicunt mihi : Euge, euge !
Psalms 69 5 Exsultent et lætentur in te omnes qui quærunt te ; et dicant semper : Magnificetur Dominus, qui diligunt salutare tuum.
Psalms 69 6 Ego vero egenus et pauper sum ; Deus, adjuva me. Adjutor meus et liberator meus es tu ; Domine, ne moreris.
Psalms 70 1 Psalmus David, filiorum Jonadab, et priorum captivorum. In te, Domine, speravi ; non confundar in æternum ;
Psalms 70 2 in justitia tua libera me, et eripe me : inclina ad me aurem tuam, et salva me.
Psalms 70 3 Esto mihi in Deum protectorem, et in locum munitum, ut salvum me facias : quoniam firmamentum meum et refugium meum es tu.
Psalms 70 4 Deus meus, eripe me de manu peccatoris, et de manu contra legem agentis, et iniqui :
Psalms 70 5 quoniam tu es patientia mea, Domine ; Domine, spes mea a juventute mea.
Psalms 70 6 In te confirmatus sum ex utero ; de ventre matris meæ tu es protector meus ; in te cantatio mea semper.
Psalms 70 7 Tamquam prodigium factus sum multis ; et tu adjutor fortis.
Psalms 70 8 Repleatur os meum laude, ut cantem gloriam tuam, tota die magnitudinem tuam.
Psalms 70 9 Ne projicias me in tempore senectutis ; cum defecerit virtus mea, ne derelinquas me.
Psalms 70 10 Quia dixerunt inimici mei mihi : et qui custodiebant animam meam consilium fecerunt in unum ;
Psalms 70 11 dicentes : Deus dereliquit eum : persequimini et comprehendite eum, quia non est qui eripiat.
Psalms 70 12 Deus, ne elongeris a me ; Deus meus, in auxilium meum respice.
Psalms 70 13 Confundantur et deficiant detrahentes animæ ; operiantur confusione et pudore qui quærunt mala mihi.
Psalms 70 14 Ego autem semper sperabo, et adjiciam super omnem laudem tuam.
Psalms 70 15 Os meum annuntiabit justitiam tuam, tota die salutare tuum. Quoniam non cognovi litteraturam,
Psalms 70 16 introibo in potentias Domini ; Domine, memorabor justitiæ tuæ solius.
Psalms 70 17 Deus, docuisti me a juventute mea ; et usque nunc pronuntiabo mirabilia tua.
Psalms 70 18 Et usque in senectam et senium, Deus, ne derelinquas me, donec annuntiem brachium tuum generationi omni quæ ventura est, potentiam tuam,
Psalms 70 19 et justitiam tuam, Deus, usque in altissima ; quæ fecisti magnalia, Deus : quis similis tibi ?
Psalms 70 20 Quantas ostendisti mihi tribulationes multas et malas ! et conversus vivificasti me, et de abyssis terræ iterum reduxisti me.
Psalms 70 21 Multiplicasti magnificentiam tuam ; et conversus consolatus es me.
Psalms 70 22 Nam et ego confitebor tibi in vasis psalmi veritatem tuam, Deus ; psallam tibi in cithara, sanctus Israël.
Psalms 70 23 Exsultabunt labia mea cum cantavero tibi ; et anima mea quam redemisti.
Psalms 70 24 Sed et lingua mea tota die meditabitur justitiam tuam, cum confusi et reveriti fuerint qui quærunt mala mihi.
Psalms 71 1 Psalmus, in Salomonem.
Psalms 71 2 Deus, judicium tuum regi da, et justitiam tuam filio regis ; judicare populum tuum in justitia, et pauperes tuos in judicio.
Psalms 71 3 Suscipiant montes pacem populo, et colles justitiam.
Psalms 71 4 Judicabit pauperes populi, et salvos faciet filios pauperum, et humiliabit calumniatorem.
Psalms 71 5 Et permanebit cum sole, et ante lunam, in generatione et generationem.
Psalms 71 6 Descendet sicut pluvia in vellus, et sicut stillicidia stillantia super terram.
Psalms 71 7 Orietur in diebus ejus justitia, et abundantia pacis, donec auferatur luna.
Psalms 71 8 Et dominabitur a mari usque ad mare, et a flumine usque ad terminos orbis terrarum.
Psalms 71 9 Coram illo procident Æthiopes, et inimici ejus terram lingent.
Psalms 71 10 Reges Tharsis et insulæ munera offerent ; reges Arabum et Saba dona adducent ;
Psalms 71 11 et adorabunt eum omnes reges terræ, omnes gentes servient ei.
Psalms 71 12 Quia liberabit pauperem a potente, et pauperem cui non erat adjutor.
Psalms 71 13 Parcet pauperi et inopi, et animas pauperum salvas faciet.
Psalms 71 14 Ex usuris et iniquitate redimet animas eorum, et honorabile nomen eorum coram illo.
Psalms 71 15 Et vivet, et dabitur ei de auro Arabiæ ; et adorabunt de ipso semper, tota die benedicent ei.
Psalms 71 16 Et erit firmamentum in terra in summis montium ; superextolletur super Libanum fructus ejus, et florebunt de civitate sicut fœnum terræ.
Psalms 71 17 Sit nomen ejus benedictum in sæcula ; ante solem permanet nomen ejus. Et benedicentur in ipso omnes tribus terræ ; omnes gentes magnificabunt eum.
Psalms 71 18 Benedictus Dominus, Deus Israël, qui facit mirabilia solus.
Psalms 71 19 Et benedictum nomen majestatis ejus in æternum, et replebitur majestate ejus omnis terra. Fiat, fiat.
Psalms 71 20 Defecerunt laudes David, filii Jesse.
Psalms 72 1 Psalmus Asaph. Quam bonus Israël Deus, his qui recto sunt corde !
Psalms 72 2 Mei autem pene moti sunt pedes, pene effusi sunt gressus mei ;
Psalms 72 3 quia zelavi super iniquos, pacem peccatorum videns.
Psalms 72 4 Quia non est respectus morti eorum, et firmamentum in plaga eorum.
Psalms 72 5 In labore hominum non sunt, et cum hominibus non flagellabuntur.
Psalms 72 6 Ideo tenuit eos superbia ; operti sunt iniquitate et impietate sua.
Psalms 72 7 Prodiit quasi ex adipe iniquitas eorum ; transierunt in affectum cordis.
Psalms 72 8 Cogitaverunt et locuti sunt nequitiam ; iniquitatem in excelso locuti sunt.
Psalms 72 9 Posuerunt in cælum os suum, et lingua eorum transivit in terra.
Psalms 72 10 Ideo convertetur populus meus hic, et dies pleni invenientur in eis.
Psalms 72 11 Et dixerunt : Quomodo scit Deus, et si est scientia in excelso ?
Psalms 72 12 Ecce ipsi peccatores, et abundantes in sæculo, obtinuerunt divitias.
Psalms 72 13 Et dixi : Ergo sine causa justificavi cor meum, et lavi inter innocentes manus meas ;
Psalms 72 14 et fui flagellatus tota die, et castigatio mea in matutinis.
Psalms 72 15 Si dicebam : Narrabo sic ; ecce nationem filiorum tuorum reprobavi.
Psalms 72 16 Existimabam ut cognoscerem hoc ; labor est ante me :
Psalms 72 17 donec intrem in sanctuarium Dei, et intelligam in novissimis eorum.
Psalms 72 18 Verumtamen propter dolos posuisti eis ; dejecisti eos dum allevarentur.
Psalms 72 19 Quomodo facti sunt in desolationem ? subito defecerunt ; perierunt propter iniquitatem suam.
Psalms 72 20 Velut somnium surgentium, Domine, in civitate tua imaginem ipsorum ad nihilum rediges.
Psalms 72 21 Quia inflammatum est cor meum, et renes mei commutati sunt ;
Psalms 72 22 et ego ad nihilum redactus sum, et nescivi ;
Psalms 72 23 ut jumentum factus sum apud te, et ego semper tecum.
Psalms 72 24 Tenuisti manum dexteram meam, et in voluntate tua deduxisti me, et cum gloria suscepisti me.
Psalms 72 25 Quid enim mihi est in cælo ? et a te quid volui super terram ?
Psalms 72 26 Defecit caro mea et cor meum ; Deus cordis mei, et pars mea, Deus in æternum.
Psalms 72 27 Quia ecce qui elongant se a te peribunt ; perdidisti omnes qui fornicantur abs te.
Psalms 72 28 Mihi autem adhærere Deo bonum est, ponere in Domino Deo spem meam ; ut annuntiem omnes prædicationes tuas in portis filiæ Sion.
Psalms 73 1 Intellectus Asaph. Ut quid, Deus, repulisti in finem, iratus est furor tuus super oves pascuæ tuæ ?
Psalms 73 2 Memor esto congregationis tuæ, quam possedisti ab initio. Redemisti virgam hæreditatis tuæ, mons Sion, in quo habitasti in eo.
Psalms 73 3 Leva manus tuas in superbias eorum in finem. Quanta malignatus est inimicus in sancto !
Psalms 73 4 Et gloriati sunt qui oderunt te in medio solemnitatis tuæ ; posuerunt signa sua, signa ;
Psalms 73 5 et non cognoverunt sicut in exitu super summum. Quasi in silva lignorum securibus
Psalms 73 6 exciderunt januas ejus in idipsum ; in securi et ascia dejecerunt eam.
Psalms 73 7 Incenderunt igni sanctuarium tuum, in terra polluerunt tabernaculum nominis tui.
Psalms 73 8 Dixerunt in corde suo cognatio eorum simul : quiescere faciamus omnes dies festos Dei a terra.
Psalms 73 9 Signa nostra non vidimus ; jam non est propheta ; et nos non cognoscet amplius.
Psalms 73 10 Usquequo, Deus, improperabit inimicus ? irritat adversarius nomen tuum in finem ?
Psalms 73 11 Ut quid avertis manum tuam, et dexteram tuam de medio sinu tuo in finem ?
Psalms 73 12 Deus autem rex noster ante sæcula, operatus est salutem in medio terræ.
Psalms 73 13 Tu confirmasti in virtute tua mare ; contribulasti capita draconum in aquis.
Psalms 73 14 Tu confregisti capita draconis ; dedisti eum escam populis Æthiopum.
Psalms 73 15 Tu dirupisti fontes et torrentes ; tu siccasti fluvios Ethan.
Psalms 73 16 Tuus est dies, et tua est nox ; tu fabricatus es auroram et solem.
Psalms 73 17 Tu fecisti omnes terminos terræ ; æstatem et ver tu plasmasti ea.
Psalms 73 18 Memor esto hujus, inimicus improperavit Domino, et populus insipiens incitavit nomen tuum.
Psalms 73 19 Ne tradas bestiis animas confitentes tibi, et animas pauperum tuorum ne obliviscaris in finem.
Psalms 73 20 Respice in testamentum tuum, quia repleti sunt qui obscurati sunt terræ domibus iniquitatum.
Psalms 73 21 Ne avertatur humilis factus confusus ; pauper et inops laudabunt nomen tuum.
Psalms 73 22 Exsurge, Deus, judica causam tuam ; memor esto improperiorum tuorum, eorum quæ ab insipiente sunt tota die.
Psalms 73 23 Ne obliviscaris voces inimicorum tuorum : superbia eorum qui te oderunt ascendit semper.
Psalms 74 1 In finem, ne corrumpas. Psalmus cantici Asaph.
Psalms 74 2 Confitebimur tibi, Deus, confitebimur, et invocabimus nomen tuum ; narrabimus mirabilia tua.
Psalms 74 3 Cum accepero tempus, ego justitias judicabo.
Psalms 74 4 Liquefacta est terra et omnes qui habitant in ea, ego confirmavi columnas ejus.
Psalms 74 5 Dixi iniquis : Nolite inique agere, et delinquentibus : Nolite exaltare cornu.
Psalms 74 6 Nolite extollere in altum cornu vestrum ; nolite loqui adversus Deum iniquitatem.
Psalms 74 7 Quia neque ab oriente, neque ab occidente, neque a desertis montibus.
Psalms 74 8 Quoniam Deus judex est ; hunc humiliat, et hunc exaltat :
Psalms 74 9 quia calix in manu Domini vini meri, plenus misto. Et inclinavit ex hoc in hoc, verumtamen fæx ejus non est exinanita ; bibent omnes peccatores terræ.
Psalms 74 10 Ego autem annuntiabo in sæculum ; cantabo Deo Jacob.
Psalms 74 11 Et omnia cornua peccatorum confringam ; et exaltabuntur cornua justi.
Psalms 75 1 In finem, in laudibus. Psalmus Asaph, canticum ad Assyrios.
Psalms 75 2 Notus in Judæa Deus ; in Israël magnum nomen ejus.
Psalms 75 3 Et factus est in pace locus ejus, et habitatio ejus in Sion.
Psalms 75 4 Ibi confregit potentias arcuum, scutum, gladium, et bellum.
Psalms 75 5 Illuminans tu mirabiliter a montibus æternis ;
Psalms 75 6 turbati sunt omnes insipientes corde. Dormierunt somnum suum, et nihil invenerunt omnes viri divitiarum in manibus suis.
Psalms 75 7 Ab increpatione tua, Deus Jacob, dormitaverunt qui ascenderunt equos.
Psalms 75 8 Tu terribilis es ; et quis resistet tibi ? ex tunc ira tua.
Psalms 75 9 De cælo auditum fecisti judicium : terra tremuit et quievit
Psalms 75 10 cum exsurgeret in judicium Deus, ut salvos faceret omnes mansuetos terræ.
Psalms 75 11 Quoniam cogitatio hominis confitebitur tibi, et reliquiæ cogitationis diem festum agent tibi.
Psalms 75 12 Vovete et reddite Domino Deo vestro, omnes qui in circuitu ejus affertis munera terribili,
Psalms 75 13 et ei qui aufert spiritum principum ; terribili apud reges terræ.
Psalms 76 1 In finem, pro Idithun. Psalmus Asaph.
Psalms 76 2 Voce mea ad Dominum clamavi ; voce mea ad Deum, et intendit mihi.
Psalms 76 3 In die tribulationis meæ Deum exquisivi ; manibus meis nocte contra eum, et non sum deceptus. Renuit consolari anima mea ;
Psalms 76 4 memor fui Dei, et delectatus sum ; et exercitatus sum, et defecit spiritus meus.
Psalms 76 5 Anticipaverunt vigilias oculi mei ; turbatus sum, et non sum locutus.
Psalms 76 6 Cogitavi dies antiquos, et annos æternos in mente habui.
Psalms 76 7 Et meditatus sum nocte cum corde meo, et exercitabar, et scopebam spiritum meum.
Psalms 76 8 Numquid in æternum projiciet Deus ? aut non apponet ut complacitior sit adhuc ?
Psalms 76 9 aut in finem misericordiam suam abscindet, a generatione in generationem ?
Psalms 76 10 aut obliviscetur misereri Deus ? aut continebit in ira sua misericordias suas ?
Psalms 76 11 Et dixi : Nunc cœpi ; hæc mutatio dexteræ Excelsi.
Psalms 76 12 Memor fui operum Domini, quia memor ero ab initio mirabilium tuorum ;
Psalms 76 13 et meditabor in omnibus operibus tuis, et in adinventionibus tuis exercebor.
Psalms 76 14 Deus, in sancto via tua : quis Deus magnus sicut Deus noster ?
Psalms 76 15 Tu es Deus qui facis mirabilia : notam fecisti in populis virtutem tuam.
Psalms 76 16 Redemisti in brachio tuo populum tuum, filios Jacob et Joseph.
Psalms 76 17 Viderunt te aquæ, Deus ; viderunt te aquæ, et timuerunt ; et turbatæ sunt abyssi.
Psalms 76 18 Multitudo sonitus aquarum ; vocem dederunt nubes. Etenim sagittæ tuæ transeunt ;
Psalms 76 19 vox tonitrui tui in rota. Illuxerunt coruscationes tuæ orbi terræ ; commota est, et contremuit terra.
Psalms 76 20 In mari via tua, et semitæ tuæ in aquis multis, et vestigia tua non cognoscentur.
Psalms 76 21 Deduxisti sicut oves populum tuum, in manu Moysi et Aaron.
Psalms 77 1 Intellectus Asaph. Attendite, popule meus, legem meam ; inclinate aurem vestram in verba oris mei.
Psalms 77 2 Aperiam in parabolis os meum ; loquar propositiones ab initio ;
Psalms 77 3 quanta audivimus et cognovimus ea, et patres nostri narraverunt nobis.
Psalms 77 4 Non sunt occultata a filiis eorum in generatione altera, narrantes laudes Domini et virtutes ejus, et mirabilia ejus quæ fecit.
Psalms 77 5 Et suscitavit testimonium in Jacob, et legem posuit in Israël, quanta mandavit patribus nostris nota facere ea filiis suis :
Psalms 77 6 ut cognoscat generatio altera ; filii qui nascentur et exsurgent, et narrabunt filiis suis,
Psalms 77 7 ut ponant in Deo spem suam, et non obliviscantur operum Dei, et mandata ejus exquirant ;
Psalms 77 8 ne fiant, sicut patres eorum, generatio prava et exasperans ; generatio quæ non direxit cor suum, et non est creditus cum Deo spiritus ejus.
Psalms 77 9 Filii Ephrem, intendentes et mittentes arcum, conversi sunt in die belli.
Psalms 77 10 Non custodierunt testamentum Dei, et in lege ejus noluerunt ambulare.
Psalms 77 11 Et obliti sunt benefactorum ejus, et mirabilium ejus quæ ostendit eis.
Psalms 77 12 Coram patribus eorum fecit mirabilia in terra Ægypti, in campo Taneos.
Psalms 77 13 Interrupit mare, et perduxit eos ; et statuit aquas quasi in utre,
Psalms 77 14 et deduxit eos in nube diei, et tota nocte in illuminatione ignis.
Psalms 77 15 Interrupit petram in eremo, et adaquavit eos velut in abysso multa.
Psalms 77 16 Et eduxit aquam de petra, et deduxit tamquam flumina aquas.
Psalms 77 17 Et apposuerunt adhuc peccare ei ; in iram excitaverunt Excelsum in inaquoso.
Psalms 77 18 Et tentaverunt Deum in cordibus suis, ut peterent escas animabus suis.
Psalms 77 19 Et male locuti sunt de Deo ; dixerunt : Numquid poterit Deus parare mensam in deserto ?
Psalms 77 20 quoniam percussit petram, et fluxerunt aquæ, et torrentes inundaverunt. Numquid et panem poterit dare, aut parare mensam populo suo ?
Psalms 77 21 Ideo audivit Dominus et distulit ; et ignis accensus est in Jacob, et ira ascendit in Israël ;
Psalms 77 22 quia non crediderunt in Deo, nec speraverunt in salutari ejus.
Psalms 77 23 Et mandavit nubibus desuper, et januas cæli aperuit.
Psalms 77 24 Et pluit illis manna ad manducandum, et panem cæli dedit eis.
Psalms 77 25 Panem angelorum manducavit homo ; cibaria misit eis in abundantia.
Psalms 77 26 Transtulit austrum de cælo, et induxit in virtute sua africum.
Psalms 77 27 Et pluit super eos sicut pulverem carnes, et sicut arenam maris volatilia pennata.
Psalms 77 28 Et ceciderunt in medio castrorum eorum, circa tabernacula eorum.
Psalms 77 29 Et manducaverunt, et saturati sunt nimis ; et desiderium eorum attulit eis ;
Psalms 77 30 non sunt fraudati a desiderio suo. Adhuc escæ eorum erant in ore ipsorum ;
Psalms 77 31 et ira Dei ascendit super eos ; et occidit pingues eorum, et electos Israël impedivit.
Psalms 77 32 In omnibus his peccaverunt adhuc, et non crediderunt in mirabilibus ejus.
Psalms 77 33 Et defecerunt in vanitate dies eorum, et anni eorum cum festinatione.
Psalms 77 34 Cum occideret eos, quærebant eum et revertebantur, et diluculo veniebant ad eum.
Psalms 77 35 Et rememorati sunt quia Deus adjutor est eorum, et Deus excelsus redemptor eorum est.
Psalms 77 36 Et dilexerunt eum in ore suo, et lingua sua mentiti sunt ei ;
Psalms 77 37 cor autem eorum non erat rectum cum eo, nec fideles habiti sunt in testamento ejus.
Psalms 77 38 Ipse autem est misericors, et propitius fiet peccatis eorum et non disperdet eos. Et abundavit ut averteret iram suam, et non accendit omnem iram suam.
Psalms 77 39 Et recordatus est quia caro sunt, spiritus vadens et non rediens.
Psalms 77 40 Quoties exacerbaverunt eum in deserto, in iram concitaverunt eum in inaquoso ?
Psalms 77 41 Et conversi sunt, et tentaverunt Deum, et sanctum Israël exacerbaverunt.
Psalms 77 42 Non sunt recordati manus ejus, die qua redemit eos de manu tribulantis ;
Psalms 77 43 sicut posuit in Ægypto signa sua, et prodigia sua in campo Taneos ;
Psalms 77 44 et convertit in sanguinem flumina eorum, et imbres eorum, ne biberent.
Psalms 77 45 Misit in eos cœnomyiam, et comedit eos, et ranam, et disperdidit eos ;
Psalms 77 46 et dedit ærugini fructus eorum, et labores eorum locustæ ;
Psalms 77 47 et occidit in grandine vineas eorum, et moros eorum in pruina ;
Psalms 77 48 et tradidit grandini jumenta eorum, et possessionem eorum igni ;
Psalms 77 49 misit in eos iram indignationis suæ, indignationem, et iram, et tribulationem, immissiones per angelos malos ;
Psalms 77 50 viam fecit semitæ iræ suæ, non pepercit a morte animabus eorum, et jumenta eorum in morte conclusit ;
Psalms 77 51 et percussit omne primogenitum in terra Ægypti, primitias omnis laboris eorum in tabernaculis Cham ;
Psalms 77 52 et abstulit sicut oves populum suum, et perduxit eos tamquam gregem in deserto ;
Psalms 77 53 et deduxit eos in spe, et non timuerunt, et inimicos eorum operuit mare.
Psalms 77 54 Et induxit eos in montem sanctificationis suæ, montem quem acquisivit dextera ejus ; et ejecit a facie eorum gentes, et sorte divisit eis terram in funiculo distributionis ;
Psalms 77 55 et habitare fecit in tabernaculis eorum tribus Israël.
Psalms 77 56 Et tentaverunt, et exacerbaverunt Deum excelsum, et testimonia ejus non custodierunt.
Psalms 77 57 Et averterunt se, et non servaverunt pactum, quemadmodum patres eorum, conversi sunt in arcum pravum.
Psalms 77 58 In iram concitaverunt eum in collibus suis, et in sculptilibus suis ad æmulationem eum provocaverunt.
Psalms 77 59 Audivit Deus, et sprevit, et ad nihilum redegit valde Israël.
Psalms 77 60 Et repulit tabernaculum Silo, tabernaculum suum, ubi habitavit in hominibus.
Psalms 77 61 Et tradidit in captivitatem virtutem eorum, et pulchritudinem eorum in manus inimici.
Psalms 77 62 Et conclusit in gladio populum suum, et hæreditatem suam sprevit.
Psalms 77 63 Juvenes eorum comedit ignis, et virgines eorum non sunt lamentatæ.
Psalms 77 64 Sacerdotes eorum in gladio ceciderunt, et viduæ eorum non plorabantur.
Psalms 77 65 Et excitatus est tamquam dormiens Dominus, tamquam potens crapulatus a vino.
Psalms 77 66 Et percussit inimicos suos in posteriora, opprobrium sempiternum dedit illis.
Psalms 77 67 Et repulit tabernaculum Joseph, et tribum Ephraim non elegit.
Psalms 77 68 Sed elegit tribum Juda, montem Sion, quem dilexit.
Psalms 77 69 Et ædificavit sicut unicornium sanctificium suum, in terra quam fundavit in sæcula.
Psalms 77 70 Et elegit David, servum suum, et sustulit eum de gregibus ovium ; de post fœtantes accepit eum :
Psalms 77 71 pascere Jacob, servum suum, et Israël, hæreditatem suam.
Psalms 77 72 Et pavit eos in innocentia cordis sui, et in intellectibus manuum suarum deduxit eos.
Psalms 78 1 Psalmus Asaph. Deus, venerunt gentes in hæreditatem tuam ; polluerunt templum sanctum tuum ; posuerunt Jerusalem in pomorum custodiam.
Psalms 78 2 Posuerunt morticina servorum tuorum escas volatilibus cæli, carnes sanctorum tuorum bestiis terræ.
Psalms 78 3 Effuderunt sanguinem eorum tamquam aquam in circuitu Jerusalem, et non erat qui sepeliret.
Psalms 78 4 Facti sumus opprobrium vicinis nostris, subsannatio et illusio his qui in circuitu nostro sunt.
Psalms 78 5 Usquequo, Domine, irasceris in finem ? accendetur velut ignis zelus tuus ?
Psalms 78 6 Effunde iram tuam in gentes quæ te non noverunt, et in regna quæ nomen tuum non invocaverunt ;
Psalms 78 7 quia comederunt Jacob, et locum ejus desolaverunt.
Psalms 78 8 Ne memineris iniquitatum nostrarum antiquarum ; cito anticipent nos misericordiæ tuæ, quia pauperes facti sumus nimis.
Psalms 78 9 Adjuva nos, Deus, salutaris noster ; et propter gloriam nominis tui, Domine, libera nos, et propitius esto peccatis nostris, propter nomen tuum.
Psalms 78 10 Ne forte dicant in gentibus : Ubi est Deus eorum ? et innotescat in nationibus coram oculis nostris ultio sanguinis servorum tuorum qui effusus est.
Psalms 78 11 Introëat in conspectu tuo gemitus compeditorum ; secundum magnitudinem brachii tui posside filios mortificatorum ;
Psalms 78 12 et redde vicinis nostris septuplum in sinu eorum ; improperium ipsorum quod exprobraverunt tibi, Domine.
Psalms 78 13 Nos autem populus tuus, et oves pascuæ tuæ, confitebimur tibi in sæculum ; in generationem et generationem annuntiabimus laudem tuam.
Psalms 79 1 In finem, pro iis qui commutabuntur. Testimonium Asaph, psalmus.
Psalms 79 2 Qui regis Israël, intende ; qui deducis velut ovem Joseph. Qui sedes super cherubim, manifestare
Psalms 79 3 coram Ephraim, Benjamin, et Manasse. Excita potentiam tuam, et veni, ut salvos facias nos.
Psalms 79 4 Deus converte nos, et ostende faciem tuam, et salvi erimus.
Psalms 79 5 Domine Deus virtutum, quousque irasceris super orationem servi tui ?
Psalms 79 6 Cibabis nos pane lacrimarum, et potum dabis nobis in lacrimis in mensura ?
Psalms 79 7 Posuisti nos in contradictionem vicinis nostris, et inimici nostri subsannaverunt nos.
Psalms 79 8 Deus virtutum, converte nos, et ostende faciem tuam, et salvi erimus.
Psalms 79 9 Vineam de Ægypto transtulisti, et ejecisti gentes, et plantasti eam.
Psalms 79 10 Dux itineris fuisti in conspectu ejus ; plantasti radices ejus, et implevit terram.
Psalms 79 11 Operuit montes umbra ejus, et arbusta ejus cedros Dei.
Psalms 79 12 Extendit palmites suos usque ad mare, et usque ad flumen propagines ejus.
Psalms 79 13 Ut quid destruxisti maceriam ejus, et vindemiant eam omnes qui prætergrediuntur viam ?
Psalms 79 14 Exterminavit eam aper de silva, et singularis ferus depastus est eam.
Psalms 79 15 Deus virtutum, convertere, respice de cælo, et vide, et visita vineam istam ;
Psalms 79 16 et perfice eam quam plantavit dextera tua, et super filium hominis quem confirmasti tibi.
Psalms 79 17 Incensa igni et suffossa, ab increpatione vultus tui peribunt.
Psalms 79 18 Fiat manus tua super virum dexteræ tuæ, et super filium hominis quem confirmasti tibi.
Psalms 79 19 Et non discedimus a te ; vivificabis nos, et nomen tuum invocabimus.
Psalms 79 20 Domine Deus virtutum, converte nos, et ostende faciem tuam, et salvi erimus.
Psalms 80 1 In finem. Pro torcularibus. Psalmus ipsi Asaph.
Psalms 80 2 Exsultate Deo adjutori nostro, jubilate Deo Jacob.
Psalms 80 3 Sumite psalmum, et date tympanum ; psalterium jucundum, cum cithara.
Psalms 80 4 Buccinate in neomenia tuba, in insigni die solemnitatis vestræ ;
Psalms 80 5 quia præceptum in Israël est, et judicium Deo Jacob.
Psalms 80 6 Testimonium in Joseph posuit illud, cum exiret de terra Ægypti ; linguam quam non noverat audivit.
Psalms 80 7 Divertit ab oneribus dorsum ejus ; manus ejus in cophino servierunt.
Psalms 80 8 In tribulatione invocasti me, et liberavi te. Exaudivi te in abscondito tempestatis ; probavi te apud aquam contradictionis.
Psalms 80 9 Audi, populus meus, et contestabor te. Israël, si audieris me,
Psalms 80 10 non erit in te deus recens, neque adorabis deum alienum.
Psalms 80 11 Ego enim sum Dominus Deus tuus, qui eduxi te de terra Ægypti. Dilata os tuum, et implebo illud.
Psalms 80 12 Et non audivit populus meus vocem meam, et Israël non intendit mihi.
Psalms 80 13 Et dimisi eos secundum desideria cordis eorum ; ibunt in adinventionibus suis.
Psalms 80 14 Si populus meus audisset me, Israël si in viis meis ambulasset,
Psalms 80 15 pro nihilo forsitan inimicos eorum humiliassem, et super tribulantes eos misissem manum meam.
Psalms 80 16 Inimici Domini mentiti sunt ei, et erit tempus eorum in sæcula.
Psalms 80 17 Et cibavit eos ex adipe frumenti, et de petra melle saturavit eos.
Psalms 81 1 Psalmus Asaph. Deus stetit in synagoga deorum ; in medio autem deos dijudicat.
Psalms 81 2 Usquequo judicatis iniquitatem, et facies peccatorum sumitis ?
Psalms 81 3 Judicate egeno et pupillo ; humilem et pauperem justificate.
Psalms 81 4 Eripite pauperem, et egenum de manu peccatoris liberate.
Psalms 81 5 Nescierunt, neque intellexerunt ; in tenebris ambulant ; movebuntur omnia fundamenta terræ.
Psalms 81 6 Ego dixi : Dii estis, et filii Excelsi omnes.
Psalms 81 7 Vos autem sicut homines moriemini, et sicut unus de principibus cadetis.
Psalms 81 8 Surge, Deus, judica terram, quoniam tu hæreditabis in omnibus gentibus.
Psalms 82 1 Canticum Psalmi Asaph.
Psalms 82 2 Deus, quis similis erit tibi ? ne taceas, neque compescaris, Deus :
Psalms 82 3 quoniam ecce inimici tui sonuerunt, et qui oderunt te extulerunt caput.
Psalms 82 4 Super populum tuum malignaverunt consilium, et cogitaverunt adversus sanctos tuos.
Psalms 82 5 Dixerunt : Venite, et disperdamus eos de gente, et non memoretur nomen Israël ultra.
Psalms 82 6 Quoniam cogitaverunt unanimiter, simul adversum te testamentum disposuerunt :
Psalms 82 7 tabernacula Idumæorum et Ismahelitæ, Moab et Agareni,
Psalms 82 8 Gebal et Ammon, et Amalec ; alienigenæ cum habitantibus Tyrum.
Psalms 82 9 Etenim Assur venit cum illis, facti sunt in adjutorium filiis Lot.
Psalms 82 10 Fac illis sicut Madian et Sisaræ, sicut Jabin in torrente Cisson.
Psalms 82 11 Disperierunt in Endor, facti sunt ut stercus terræ.
Psalms 82 12 Pone principes eorum sicut Oreb, et Zeb, et Zebee, et Salmana ; omnes principes eorum
Psalms 82 13 qui dixerunt : Hæreditate possideamus sanctuarium Dei.
Psalms 82 14 Deus meus, pone illos ut rotam, et sicut stipulam ante faciem venti.
Psalms 82 15 Sicut ignis qui comburit silvam, et sicut flamma comburens montes ;
Psalms 82 16 ita persequeris illos in tempestate tua, et in ira tua turbabis eos.
Psalms 82 17 Imple facies eorum ignominia, et quærent nomen tuum, Domine.
Psalms 82 18 Erubescant, et conturbentur in sæculum sæculi, et confundantur, et pereant.
Psalms 82 19 Et cognoscant quia nomen tibi Dominus ; tu solus Altissimus in omni terra.
Psalms 83 1 In finem, pro torcularibus filiis Core. Psalmus.
Psalms 83 2 Quam dilecta tabernacula tua, Domine virtutum !
Psalms 83 3 Concupiscit, et deficit anima mea in atria Domini ; cor meum et caro mea exsultaverunt in Deum vivum.
Psalms 83 4 Etenim passer invenit sibi domum, et turtur nidum sibi, ubi ponat pullos suos. Altaria tua, Domine virtutum, rex meus, et Deus meus.
Psalms 83 5 Beati qui habitant in domo tua, Domine ; in sæcula sæculorum laudabunt te.
Psalms 83 6 Beatus vir cujus est auxilium abs te, ascensiones in corde suo disposuit,
Psalms 83 7 in valle lacrimarum, in loco quem posuit.
Psalms 83 8 Etenim benedictionem dabit legislator ; ibunt de virtute in virtutem, videbitur Deus deorum in Sion.
Psalms 83 9 Domine Deus virtutum, exaudi orationem meam ; auribus percipe, Deus Jacob.
Psalms 83 10 Protector noster, aspice, Deus, et respice in faciem christi tui.
Psalms 83 11 Quia melior est dies una in atriis tuis super millia ; elegi abjectus esse in domo Dei mei magis quam habitare in tabernaculis peccatorum.
Psalms 83 12 Quia misericordiam et veritatem diligit Deus, gratiam et gloriam dabit Dominus.
Psalms 83 13 Non privabit bonis eos qui ambulant in innocentia. Domine virtutum, beatus homo qui sperat in te.
Psalms 84 1 In finem, filiis Core. Psalmus.
Psalms 84 2 Benedixisti, Domine, terram tuam ; avertisti captivitatem Jacob.
Psalms 84 3 Remisisti iniquitatem plebis tuæ, operuisti omnia peccata eorum.
Psalms 84 4 Mitigasti omnem iram tuam, avertisti ab ira indignationis tuæ.
Psalms 84 5 Converte nos, Deus salutaris noster, et averte iram tuam a nobis.
Psalms 84 6 Numquid in æternum irasceris nobis ? aut extendes iram tuam a generatione in generationem ?
Psalms 84 7 Deus, tu conversus vivificabis nos, et plebs tua lætabitur in te.
Psalms 84 8 Ostende nobis, Domine, misericordiam tuam, et salutare tuum da nobis.
Psalms 84 9 Audiam quid loquatur in me Dominus Deus, quoniam loquetur pacem in plebem suam, et super sanctos suos, et in eos qui convertuntur ad cor.
Psalms 84 10 Verumtamen prope timentes eum salutare ipsius, ut inhabitet gloria in terra nostra.
Psalms 84 11 Misericordia et veritas obviaverunt sibi ; justitia et pax osculatæ sunt.
Psalms 84 12 Veritas de terra orta est, et justitia de cælo prospexit.
Psalms 84 13 Etenim Dominus dabit benignitatem, et terra nostra dabit fructum suum.
Psalms 84 14 Justitia ante eum ambulabit, et ponet in via gressus suos.
Psalms 85 1 Oratio ipsi David. Inclina, Domine, aurem tuam et exaudi me, quoniam inops et pauper sum ego.
Psalms 85 2 Custodi animam meam, quoniam sanctus sum ; salvum fac servum tuum, Deus meus, sperantem in te.
Psalms 85 3 Miserere mei, Domine, quoniam ad te clamavi tota die ;
Psalms 85 4 lætifica animam servi tui, quoniam ad te, Domine, animam meam levavi.
Psalms 85 5 Quoniam tu, Domine, suavis et mitis, et multæ misericordiæ omnibus invocantibus te.
Psalms 85 6 Auribus percipe, Domine, orationem meam, et intende voci deprecationis meæ.
Psalms 85 7 In die tribulationis meæ clamavi ad te, quia exaudisti me.
Psalms 85 8 Non est similis tui in diis, Domine, et non est secundum opera tua.
Psalms 85 9 Omnes gentes quascumque fecisti venient, et adorabunt coram te, Domine, et glorificabunt nomen tuum.
Psalms 85 10 Quoniam magnus es tu, et faciens mirabilia ; tu es Deus solus.
Psalms 85 11 Deduc me, Domine, in via tua, et ingrediar in veritate tua ; lætetur cor meum, ut timeat nomen tuum.
Psalms 85 12 Confitebor tibi, Domine Deus meus, in toto corde meo, et glorificabo nomen tuum in æternum ;
Psalms 85 13 quia misericordia tua magna est super me, et eruisti animam meam ex inferno inferiori.
Psalms 85 14 Deus, iniqui insurrexerunt super me, et synagoga potentium quæsierunt animam meam, et non proposuerunt te in conspectu suo.
Psalms 85 15 Et tu, Domine Deus, miserator et misericors ; patiens, et multæ misericordiæ, et verax.
Psalms 85 16 Respice in me, et miserere mei ; da imperium tuum puero tuo, et salvum fac filium ancillæ tuæ.
Psalms 85 17 Fac mecum signum in bonum, ut videant qui oderunt me, et confundantur, quoniam tu, Domine, adjuvisti me, et consolatus es me.
Psalms 86 1 Filiis Core. Psalmus cantici. Fundamenta ejus in montibus sanctis ;
Psalms 86 2 diligit Dominus portas Sion super omnia tabernacula Jacob.
Psalms 86 3 Gloriosa dicta sunt de te, civitas Dei !
Psalms 86 4 Memor ero Rahab et Babylonis, scientium me ; ecce alienigenæ, et Tyrus, et populus Æthiopum, hi fuerunt illic.
Psalms 86 5 Numquid Sion dicet : Homo et homo natus est in ea, et ipse fundavit eam Altissimus ?
Psalms 86 6 Dominus narrabit in scripturis populorum et principum, horum qui fuerunt in ea.
Psalms 86 7 Sicut lætantium omnium habitatio est in te.
Psalms 87 1 Canticum Psalmi, filiis Core, in finem, pro Maheleth ad respondendum. Intellectus Eman Ezrahitæ.
Psalms 87 2 Domine, Deus salutis meæ, in die clamavi et nocte coram te.
Psalms 87 3 Intret in conspectu tuo oratio mea, inclina aurem tuam ad precem meam.
Psalms 87 4 Quia repleta est malis anima mea, et vita mea inferno appropinquavit.
Psalms 87 5 Æstimatus sum cum descendentibus in lacum, factus sum sicut homo sine adjutorio,
Psalms 87 6 inter mortuos liber ; sicut vulnerati dormientes in sepulchris, quorum non es memor amplius, et ipsi de manu tua repulsi sunt.
Psalms 87 7 Posuerunt me in lacu inferiori, in tenebrosis, et in umbra mortis.
Psalms 87 8 Super me confirmatus est furor tuus, et omnes fluctus tuos induxisti super me.
Psalms 87 9 Longe fecisti notos meos a me, posuerunt me abominationem sibi. Traditus sum, et non egrediebar ;
Psalms 87 10 oculi mei languerunt præ inopia. Clamavi ad te, Domine, tota die ; expandi ad te manus meas.
Psalms 87 11 Numquid mortuis facies mirabilia ? aut medici suscitabunt, et confitebuntur tibi ?
Psalms 87 12 Numquid narrabit aliquis in sepulchro misericordiam tuam, et veritatem tuam in perditione ?
Psalms 87 13 Numquid cognoscentur in tenebris mirabilia tua ? et justitia tua in terra oblivionis ?
Psalms 87 14 Et ego ad te, Domine, clamavi, et mane oratio mea præveniet te.
Psalms 87 15 Ut quid, Domine, repellis orationem meam, avertis faciem tuam a me ?
Psalms 87 16 Pauper sum ego, et in laboribus a juventute mea ; exaltatus autem, humiliatus sum et conturbatus.
Psalms 87 17 In me transierunt iræ tuæ, et terrores tui conturbaverunt me :
Psalms 87 18 circumdederunt me sicut aqua tota die ; circumdederunt me simul.
Psalms 87 19 Elongasti a me amicum et proximum, et notos meos a miseria.
Psalms 88 1 Intellectus Ethan Ezrahitæ.
Psalms 88 2 Misericordias Domini in æternum cantabo ; in generationem et generationem annuntiabo veritatem tuam in ore meo.
Psalms 88 3 Quoniam dixisti : In æternum misericordia ædificabitur in cælis ; præparabitur veritas tua in eis.
Psalms 88 4 Disposui testamentum electis meis ; juravi David, servo meo :
Psalms 88 5 usque in æternum præparabo semen tuum, et ædificabo in generationem et generationem sedem tuam.
Psalms 88 6 Confitebuntur cæli mirabilia tua, Domine ; etenim veritatem tuam in ecclesia sanctorum.
Psalms 88 7 Quoniam quis in nubibus æquabitur Domino, similis erit Deo in filiis Dei ?
Psalms 88 8 Deus, qui glorificatur in consilio sanctorum, magnus et terribilis super omnes qui in circuitu ejus sunt.
Psalms 88 9 Domine Deus virtutum, quis similis tibi ? potens es, Domine, et veritas tua in circuitu tuo.
Psalms 88 10 Tu dominaris potestati maris, motum autem fluctuum ejus tu mitigas.
Psalms 88 11 Tu humiliasti, sicut vulneratum, superbum ; in brachio virtutis tuæ dispersisti inimicos tuos.
Psalms 88 12 Tui sunt cæli, et tua est terra ; orbem terræ, et plenitudinem ejus tu fundasti ;
Psalms 88 13 aquilonem et mare tu creasti. Thabor et Hermon in nomine tuo exsultabunt.
Psalms 88 14 Tuum brachium cum potentia ; firmetur manus tua, et exaltetur dextera tua.
Psalms 88 15 Justitia et judicium præparatio sedis tuæ ; misericordia et veritas præcedent faciem tuam.
Psalms 88 16 Beatus populus qui scit jubilationem : Domine, in lumine vultus tui ambulabunt ;
Psalms 88 17 et in nomine tuo exsultabunt tota die ; et in justitia tua exaltabuntur.
Psalms 88 18 Quoniam gloria virtutis eorum tu es, et in beneplacito tuo exaltabitur cornu nostrum.
Psalms 88 19 Quia Domini est assumptio nostra, et sancti Israël regis nostri.
Psalms 88 20 Tunc locutus es in visione sanctis tuis, et dixisti : Posui adjutorium in potente ; et exaltavi electum de plebe mea.
Psalms 88 21 Inveni David, servum meum, oleo sancto meo unxi eum.
Psalms 88 22 Manus enim mea auxiliabitur ei, et brachium meum confortabit eum.
Psalms 88 23 Nihil proficiet inimicus in eo, et filius iniquitatis non apponet nocere ei.
Psalms 88 24 Et concidam a facie ipsius inimicos ejus, et odientes eum in fugam convertam.
Psalms 88 25 Et veritas mea et misericordia mea cum ipso ; et in nomine meo exaltabitur cornu ejus.
Psalms 88 26 Et ponam in mari manum ejus, et in fluminibus dexteram ejus.
Psalms 88 27 Ipse invocabit me : Pater meus es tu, Deus meus, et susceptor salutis meæ.
Psalms 88 28 Et ego primogenitum ponam illum, excelsum præ regibus terræ.
Psalms 88 29 In æternum servabo illi misericordiam meam, et testamentum meum fidele ipsi.
Psalms 88 30 Et ponam in sæculum sæculi semen ejus, et thronum ejus sicut dies cæli.
Psalms 88 31 Si autem dereliquerint filii ejus legem meam, et in judiciis meis non ambulaverint ;
Psalms 88 32 si justitias meas profanaverint, et mandata mea non custodierint :
Psalms 88 33 visitabo in virga iniquitates eorum, et in verberibus peccata eorum ;
Psalms 88 34 misericordiam autem meam non dispergam ab eo, neque nocebo in veritate mea.
Psalms 88 35 Neque profanabo testamentum meum, et quæ procedunt de labiis meis non faciam irrita.
Psalms 88 36 Semel juravi in sancto meo, si David mentiar :
Psalms 88 37 Semen ejus in æternum manebit. Et thronus ejus sicut sol in conspectu meo,
Psalms 88 38 et sicut luna perfecta in æternum, et testis in cælo fidelis.
Psalms 88 39 Tu vero repulisti et despexisti ; distulisti christum tuum.
Psalms 88 40 Evertisti testamentum servi tui ; profanasti in terra sanctuarium ejus.
Psalms 88 41 Destruxisti omnes sepes ejus ; posuisti firmamentum ejus formidinem.
Psalms 88 42 Diripuerunt eum omnes transeuntes viam ; factus est opprobrium vicinis suis.
Psalms 88 43 Exaltasti dexteram deprimentium eum ; lætificasti omnes inimicos ejus.
Psalms 88 44 Avertisti adjutorium gladii ejus, et non es auxiliatus ei in bello.
Psalms 88 45 Destruxisti eum ab emundatione, et sedem ejus in terram collisisti.
Psalms 88 46 Minorasti dies temporis ejus ; perfudisti eum confusione.
Psalms 88 47 Usquequo, Domine, avertis in finem : exardescet sicut ignis ira tua ?
Psalms 88 48 Memorare quæ mea substantia ; numquid enim vane constituisti omnes filios hominum ?
Psalms 88 49 Quis est homo qui vivet et non videbit mortem ? eruet animam suam de manu inferi ?
Psalms 88 50 Ubi sunt misericordiæ tuæ antiquæ, Domine, sicut jurasti David in veritate tua ?
Psalms 88 51 Memor esto, Domine, opprobrii servorum tuorum, quod continui in sinu meo, multarum gentium ;
Psalms 88 52 quod exprobraverunt inimici tui, Domine, quod exprobraverunt commutationem christi tui.
Psalms 88 53 Benedictus Dominus in æternum. Fiat ! fiat !
Psalms 89 1 Oratio Moysi, hominis Dei. Domine, refugium factus es nobis a generatione in generationem.
Psalms 89 2 Priusquam montes fierent, aut formaretur terra et orbis, a sæculo et usque in sæculum tu es Deus.
Psalms 89 3 Ne avertas hominem in humilitatem ; et dixisti : Convertimini, filii hominum.
Psalms 89 4 Quoniam mille anni ante oculos tuos tamquam dies hesterna quæ præteriit, et custodia in nocte ;
Psalms 89 5 quæ pro nihilo habentur eorum anni erunt.
Psalms 89 6 Mane sicut herba transeat ; mane floreat, et transeat ; vespere decidat, induret, et arescat.
Psalms 89 7 Quia defecimus in ira tua, et in furore tuo turbati sumus.
Psalms 89 8 Posuisti iniquitates nostras in conspectu tuo, sæculum nostrum in illuminatione vultus tui.
Psalms 89 9 Quoniam omnes dies nostri defecerunt ; et in ira tua defecimus. Anni nostri sicut aranea meditabuntur ;
Psalms 89 10 dies annorum nostrorum in ipsis septuaginta anni. Si autem in potentatibus octoginta anni, et amplius eorum labor et dolor ; quoniam supervenit mansuetudo, et corripiemur.
Psalms 89 11 Quis novit potestatem iræ tuæ,
Psalms 89 12 et præ timore tuo iram tuam dinumerare ? Dexteram tuam sic notam fac, et eruditos corde in sapientia.
Psalms 89 13 Convertere, Domine ; usquequo ? et deprecabilis esto super servos tuos.
Psalms 89 14 Repleti sumus mane misericordia tua ; et exsultavimus, et delectati sumus omnibus diebus nostris.
Psalms 89 15 Lætati sumus pro diebus quibus nos humiliasti, annis quibus vidimus mala.
Psalms 89 16 Respice in servos tuos et in opera tua, et dirige filios eorum.
Psalms 89 17 Et sit splendor Domini Dei nostri super nos ; et opera manuum nostrarum dirige super nos, et opus manuum nostrarum dirige.
Psalms 90 1 Laus cantici David. Qui habitat in adjutorio Altissimi, in protectione Dei cæli commorabitur.
Psalms 90 2 Dicet Domino : Susceptor meus es tu et refugium meum ; Deus meus, sperabo in eum.
Psalms 90 3 Quoniam ipse liberavit me de laqueo venantium, et a verbo aspero.
Psalms 90 4 Scapulis suis obumbrabit tibi, et sub pennis ejus sperabis.
Psalms 90 5 Scuto circumdabit te veritas ejus : non timebis a timore nocturno ;
Psalms 90 6 a sagitta volante in die, a negotio perambulante in tenebris, ab incursu, et dæmonio meridiano.
Psalms 90 7 Cadent a latere tuo mille, et decem millia a dextris tuis ; ad te autem non appropinquabit.
Psalms 90 8 Verumtamen oculis tuis considerabis et retributionem peccatorum videbis.
Psalms 90 9 Quoniam tu es, Domine, spes mea ; Altissimum posuisti refugium tuum.
Psalms 90 10 Non accedet ad te malum, et flagellum non appropinquabit tabernaculo tuo.
Psalms 90 11 Quoniam angelis suis mandavit de te, ut custodiant te in omnibus viis tuis.
Psalms 90 12 In manibus portabunt te, ne forte offendas ad lapidem pedem tuum.
Psalms 90 13 Super aspidem et basiliscum ambulabis, et conculcabis leonem et draconem.
Psalms 90 14 Quoniam in me speravit, liberabo eum ; protegam eum, quoniam cognovit nomen meum.
Psalms 90 15 Clamabit ad me, et ego exaudiam eum ; cum ipso sum in tribulatione ; eripiam eum, et glorificabo eum.
Psalms 90 16 Longitudine dierum replebo eum, et ostendam illi salutare meum.
Psalms 91 1 Psalmus cantici, in die sabbati.
Psalms 91 2 Bonum est confiteri Domino, et psallere nomini tuo, Altissime.
Psalms 91 3 Ad annuntiandum mane misericordiam tuam, et veritatem tuam per noctem ;
Psalms 91 4 in decachordo, psalterio, cum cantico, in cithara.
Psalms 91 5 Quia delectasti me, Domine, in factura tua ; et in operibus manuum tuarum exsultabo.
Psalms 91 6 Quam magnificata sunt opera tua, Domine ! nimis profundæ factæ sunt cogitationes tuæ.
Psalms 91 7 Vir insipiens non cognoscet, et stultus non intelliget hæc.
Psalms 91 8 Cum exorti fuerint peccatores sicut fœnum, et apparuerint omnes qui operantur iniquitatem, ut intereant in sæculum sæculi ;
Psalms 91 9 tu autem Altissimus in æternum, Domine.
Psalms 91 10 Quoniam ecce inimici tui, Domine, quoniam ecce inimici tui peribunt ; et dispergentur omnes qui operantur iniquitatem.
Psalms 91 11 Et exaltabitur sicut unicornis cornu meum, et senectus mea in misericordia uberi.
Psalms 91 12 Et despexit oculus meus inimicos meos, et in insurgentibus in me malignantibus audiet auris mea.
Psalms 91 13 Justus ut palma florebit ; sicut cedrus Libani multiplicabitur.
Psalms 91 14 Plantati in domo Domini, in atriis domus Dei nostri florebunt.
Psalms 91 15 Adhuc multiplicabuntur in senecta uberi, et bene patientes erunt :
Psalms 91 16 ut annuntient quoniam rectus Dominus Deus noster, et non est iniquitas in eo.
Psalms 92 1 Laus cantici ipsi David, in die ante sabbatum, quando fundata est terra. Dominus regnavit, decorem indutus est : indutus est Dominus fortitudinem, et præcinxit se. Etenim firmavit orbem terræ, qui non commovebitur.
Psalms 92 2 Parata sedes tua ex tunc ; a sæculo tu es.
Psalms 92 3 Elevaverunt flumina, Domine, elevaverunt flumina vocem suam, elevaverunt flumina fluctus suos,
Psalms 92 4 a vocibus aquarum multarum. Mirabiles elationes maris ; mirabilis in altis Dominus.
Psalms 92 5 Testimonia tua credibilia facta sunt nimis ; domum tuam decet sanctitudo, Domine, in longitudinem dierum.
Psalms 93 1 Psalmus ipsi David, quarta sabbati. Deus ultionum Dominus ; Deus ultionum libere egit.
Psalms 93 2 Exaltare, qui judicas terram, redde retributionem superbis.
Psalms 93 3 Usquequo peccatores, Domine, usquequo peccatores gloriabuntur ?
Psalms 93 4 effabuntur et loquentur iniquitatem, loquentur omnes qui operantur injustitiam ?
Psalms 93 5 Populum tuum, Domine, humiliaverunt ; et hæreditatem tuam vexaverunt.
Psalms 93 6 Viduam et advenam interfecerunt, et pupillos occiderunt.
Psalms 93 7 Et dixerunt : Non videbit Dominus, nec intelliget Deus Jacob.
Psalms 93 8 Intelligite, insipientes in populo ; et stulti, aliquando sapite.
Psalms 93 9 Qui plantavit aurem non audiet ? aut qui finxit oculum non considerat ?
Psalms 93 10 Qui corripit gentes non arguet, qui docet hominem scientiam ?
Psalms 93 11 Dominus scit cogitationes hominum, quoniam vanæ sunt.
Psalms 93 12 Beatus homo quem tu erudieris, Domine, et de lege tua docueris eum ;
Psalms 93 13 ut mitiges ei a diebus malis, donec fodiatur peccatori fovea.
Psalms 93 14 Quia non repellet Dominus plebem suam, et hæreditatem suam non derelinquet :
Psalms 93 15 Quoadusque justitia convertatur in judicium, et qui juxta illam omnes qui recto sunt corde.
Psalms 93 16 Quis consurget mihi adversus malignantes ? aut quis stabit mecum adversus operantes iniquitatem ?
Psalms 93 17 Nisi quia Dominus adjuvit me, paulo minus habitasset in inferno anima mea.
Psalms 93 18 Si dicebam : Motus est pes meus, misericordia tua, Domine, adjuvabat me.
Psalms 93 19 Secundum multitudinem dolorum meorum in corde meo, consolationes tuæ lætificaverunt animam meam.
Psalms 93 20 Numquid adhæret tibi sedes iniquitatis, qui fingis laborem in præcepto ?
Psalms 93 21 Captabunt in animam justi, et sanguinem innocentem condemnabunt.
Psalms 93 22 Et factus est mihi Dominus in refugium, et Deus meus in adjutorium spei meæ.
Psalms 93 23 Et reddet illis iniquitatem ipsorum, et in malitia eorum disperdet eos ; disperdet illos Dominus Deus noster.
Psalms 94 1 Laus cantici ipsi David. Venite, exsultemus Domino ; jubilemus Deo salutari nostro ;
Psalms 94 2 præoccupemus faciem ejus in confessione, et in psalmis jubilemus ei :
Psalms 94 3 quoniam Deus magnus Dominus, et rex magnus super omnes deos ;
Psalms 94 4 quia in manu ejus sunt omnes fines terræ, et altitudines montium ipsius sunt ;
Psalms 94 5 quoniam ipsius est mare, et ipse fecit illud, et siccam manus ejus formaverunt.
Psalms 94 6 Venite, adoremus, et procidamus, et ploremus ante Dominum qui fecit nos ;
Psalms 94 7 quia ipse est Dominus Deus noster, et nos populus pascuæ ejus, et oves manus ejus.
Psalms 94 8 Hodie si vocem ejus audieritis, nolite obdurare corda vestra
Psalms 94 9 sicut in irritatione, secundum diem tentationis in deserto, ubi tentaverunt me patres vestri, probaverunt me, et viderunt opera mea.
Psalms 94 10 Quadraginta annis offensus fui generationi illi ; et dixi : Semper hi errant corde.
Psalms 94 11 Et isti non cognoverunt vias meas : ut juravi in ira mea : Si introibunt in requiem meam.
Psalms 95 1 Canticum ipsi David, quando domus ædificabatur post captivitatem. Cantate Domino canticum novum, cantate Domino omnis terra.
Psalms 95 2 Cantate Domino, et benedicite nomini ejus ; annuntiate de die in diem salutare ejus.
Psalms 95 3 Annuntiate inter gentes gloriam ejus, in omnibus populis mirabilia ejus.
Psalms 95 4 Quoniam magnus Dominus, et laudabilis nimis ; terribilis est super omnes deos ;
Psalms 95 5 quoniam omnes dii gentium dæmonia ; Dominus autem cælos fecit.
Psalms 95 6 Confessio et pulchritudo in conspectu ejus ; sanctimonia et magnificentia in sanctificatione ejus.
Psalms 95 7 Afferte Domino, patriæ gentium ; afferte Domino gloriam et honorem ;
Psalms 95 8 afferte Domino gloriam nomini ejus. Tollite hostias, et introite in atria ejus ;
Psalms 95 9 adorate Dominum in atrio sancto ejus. Commoveatur a facie ejus universa terra ;
Psalms 95 10 dicite in gentibus, quia Dominus regnavit. Etenim correxit orbem terræ, qui non commovebitur ; judicabit populos in æquitate.
Psalms 95 11 Lætentur cæli, et exsultet terra : commoveatur mare et plenitudo ejus ;
Psalms 95 12 gaudebunt campi, et omnia quæ in eis sunt. Tunc exsultabunt omnia ligna silvarum
Psalms 95 13 a facie Domini, quia venit, quoniam venit judicare terram. Judicabit orbem terræ in æquitate, et populos in veritate sua.
Psalms 96 1 Huic David, quando terra ejus restituta est. Dominus regnavit ; exsultet terra ; lætentur insulæ multæ.
Psalms 96 2 Nubes et caligo in circuitu ejus ; justitia et judicium correctio sedis ejus.
Psalms 96 3 Ignis ante ipsum præcedet, et inflammabit in circuitu inimicos ejus.
Psalms 96 4 Illuxerunt fulgura ejus orbi terræ ; vidit, et commota est terra.
Psalms 96 5 Montes sicut cera fluxerunt a facie Domini ; a facie Domini omnis terra.
Psalms 96 6 Annuntiaverunt cæli justitiam ejus ; et viderunt omnes populi gloriam ejus.
Psalms 96 7 Confundantur omnes qui adorant sculptilia, et qui gloriantur in simulacris suis. Adorate eum omnes angeli ejus.
Psalms 96 8 Audivit, et lætata est Sion ; et exsultaverunt filiæ Judæ, propter judicia tua, Domine.
Psalms 96 9 Quoniam tu Dominus altissimus super omnem terram ; nimis exaltatus es super omnes deos.
Psalms 96 10 Qui diligitis Dominum, odite malum ; custodit Dominus animas sanctorum suorum, de manu peccatoris liberabit eos.
Psalms 96 11 Lux orta est justo, et rectis corde lætitia.
Psalms 96 12 Lætamini, justi, in Domino, et confitemini memoriæ sanctificationis ejus.
Psalms 97 1 Psalmus ipsi David. Cantate Domino canticum novum, quia mirabilia fecit. Salvavit sibi dextera ejus, et brachium sanctum ejus.
Psalms 97 2 Notum fecit Dominus salutare suum ; in conspectu gentium revelavit justitiam suam.
Psalms 97 3 Recordatus est misericordiæ suæ, et veritatis suæ domui Israël. Viderunt omnes termini terræ salutare Dei nostri.
Psalms 97 4 Jubilate Deo, omnis terra ; cantate et exsultate, et psallite.
Psalms 97 5 Psallite Domino in cithara ; in cithara et voce psalmi ;
Psalms 97 6 in tubis ductilibus, et voce tubæ corneæ. Jubilate in conspectu regis Domini ;
Psalms 97 7 moveatur mare, et plenitudo ejus ; orbis terrarum, et qui habitant in eo.
Psalms 97 8 Flumina plaudent manu, simul montes exsultabunt
Psalms 97 9 a conspectu Domini, quoniam venit judicare terram. Judicabit orbem terrarum in justitia, et populos in æquitate.
Psalms 98 1 Psalmus ipsi David. Dominus regnavit : irascantur populi ; qui sedet super cherubim : moveatur terra.
Psalms 98 2 Dominus in Sion magnus, et excelsus super omnes populos.
Psalms 98 3 Confiteantur nomini tuo magno, quoniam terribile et sanctum est,
Psalms 98 4 et honor regis judicium diligit. Tu parasti directiones ; judicium et justitiam in Jacob tu fecisti.
Psalms 98 5 Exaltate Dominum Deum nostrum et adorate scabellum pedum ejus, quoniam sanctum est.
Psalms 98 6 Moyses et Aaron in sacerdotibus ejus, et Samuel inter eos qui invocant nomen ejus ; invocabant Dominum, et ipse exaudiebat eos ;
Psalms 98 7 in columna nubis loquebatur ad eos. Custodiebant testimonia ejus, et præceptum quod dedit illis.
Psalms 98 8 Domine Deus noster, tu exaudiebas eos ; Deus, tu propitius fuisti eis, et ulciscens in omnes adinventiones eorum.
Psalms 98 9 Exaltate Dominum Deum nostrum, et adorate in monte sancto ejus, quoniam sanctus Dominus Deus noster.
Psalms 99 1 Psalmus in confessione.
Psalms 99 2 Jubilate Deo, omnis terra ; servite Domino in lætitia. Introite in conspectu ejus in exsultatione.
Psalms 99 3 Scitote quoniam Dominus ipse est Deus ; ipse fecit nos, et non ipsi nos ; populus ejus, et oves pascuæ ejus.
Psalms 99 4 Introite portas ejus in confessione, atria ejus in hymnis ; confitemini illi. Laudate nomen ejus,
Psalms 99 5 quoniam suavis est Dominus ; in æternum misericordia ejus, et usque in generationem et generationem veritas ejus.
Psalms 100 1 Psalmus ipsi David. Misericordiam et judicium cantabo tibi, Domine ; psallam,
Psalms 100 2 et intelligam in via immaculata : quando venies ad me ? Perambulabam in innocentia cordis mei, in medio domus meæ.
Psalms 100 3 Non proponebam ante oculos meos rem injustam ; facientes prævaricationes odivi, non adhæsit mihi
Psalms 100 4 cor pravum ; declinantem a me malignum non cognoscebam.
Psalms 100 5 Detrahentem secreto proximo suo, hunc persequebar, superbo oculo, et insatiabili corde, cum hoc non edebam.
Psalms 100 6 Oculi mei ad fideles terræ, ut sedeant mecum ; ambulans in via immaculata, hic mihi ministrabat.
Psalms 100 7 Non habitabit in medio domus meæ qui facit superbiam ; qui loquitur iniqua non direxit in conspectu oculorum meorum.
Psalms 100 8 In matutino interficiebam omnes peccatores terræ, ut disperderem de civitate Domini omnes operantes iniquitatem.
Psalms 101 1 Oratio pauperis, cum anxius fuerit, et in conspectu Domini effuderit precem suam.
Psalms 101 2 Domine, exaudi orationem meam, et clamor meus ad te veniat.
Psalms 101 3 Non avertas faciem tuam a me ; in quacumque die tribulor, inclina ad me aurem tuam ; in quacumque die invocavero te, velociter exaudi me.
Psalms 101 4 Quia defecerunt sicut fumus dies mei, et ossa mea sicut cremium aruerunt.
Psalms 101 5 Percussus sum ut fœnum, et aruit cor meum, quia oblitus sum comedere panem meum.
Psalms 101 6 A voce gemitus mei adhæsit os meum carni meæ.
Psalms 101 7 Similis factus sum pellicano solitudinis ; factus sum sicut nycticorax in domicilio.
Psalms 101 8 Vigilavi, et factus sum sicut passer solitarius in tecto.
Psalms 101 9 Tota die exprobrabant mihi inimici mei, et qui laudabant me adversum me jurabant :
Psalms 101 10 quia cinerem tamquam panem manducabam, et potum meum cum fletu miscebam ;
Psalms 101 11 a facie iræ et indignationis tuæ, quia elevans allisisti me.
Psalms 101 12 Dies mei sicut umbra declinaverunt, et ego sicut fœnum arui.
Psalms 101 13 Tu autem, Domine, in æternum permanes, et memoriale tuum in generationem et generationem.
Psalms 101 14 Tu exsurgens misereberis Sion, quia tempus miserendi ejus, quia venit tempus ;
Psalms 101 15 quoniam placuerunt servis tuis lapides ejus, et terræ ejus miserebuntur.
Psalms 101 16 Et timebunt gentes nomen tuum, Domine, et omnes reges terræ gloriam tuam ;
Psalms 101 17 quia ædificavit Dominus Sion, et videbitur in gloria sua.
Psalms 101 18 Respexit in orationem humilium et non sprevit precem eorum.
Psalms 101 19 Scribantur hæc in generatione altera, et populus qui creabitur laudabit Dominum.
Psalms 101 20 Quia prospexit de excelso sancto suo, Dominus de cælo in terram aspexit ;
Psalms 101 21 ut audiret gemitus compeditorum, ut solveret filios interemptorum ;
Psalms 101 22 ut annuntient in Sion nomen Domini, et laudem ejus in Jerusalem,
Psalms 101 23 in conveniendo populos in unum, et reges ut serviant Domino.
Psalms 101 24 Respondit ei in via virtutis suæ : Paucitatem dierum meorum nuntia mihi :
Psalms 101 25 ne revoces me in dimidio dierum meorum, in generationem et generationem anni tui.
Psalms 101 26 Initio tu, Domine, terram fundasti, et opera manuum tuarum sunt cæli.
Psalms 101 27 Ipsi peribunt, tu autem permanes ; et omnes sicut vestimentum veterascent. Et sicut opertorium mutabis eos, et mutabuntur ;
Psalms 101 28 tu autem idem ipse es, et anni tui non deficient.
Psalms 101 29 Filii servorum tuorum habitabunt ; et semen eorum in sæculum dirigetur.
Psalms 102 1 Ipsi David. Benedic, anima mea, Domino, et omnia quæ intra me sunt nomini sancto ejus.
Psalms 102 2 Benedic, anima mea, Domino, et noli oblivisci omnes retributiones ejus ;
Psalms 102 3 qui propitiatur omnibus iniquitatibus tuis, qui sanat omnes infirmitates tuas ;
Psalms 102 4 qui redimit de interitu vitam tuam, qui coronat te in misericordia et miserationibus ;
Psalms 102 5 qui replet in bonis desiderium tuum : renovabitur ut aquilæ juventus tua.
Psalms 102 6 Faciens misericordias Dominus, et judicium omnibus injuriam patientibus.
Psalms 102 7 Notas fecit vias suas Moysi, filiis Israël voluntates suas.
Psalms 102 8 Miserator et misericors Dominus, longanimis, et multum misericors.
Psalms 102 9 Non in perpetuum irascetur, neque in æternum comminabitur.
Psalms 102 10 Non secundum peccata nostra fecit nobis, neque secundum iniquitates nostras retribuit nobis.
Psalms 102 11 Quoniam secundum altitudinem cæli a terra, corroboravit misericordiam suam super timentes se ;
Psalms 102 12 quantum distat ortus ab occidente, longe fecit a nobis iniquitates nostras.
Psalms 102 13 Quomodo miseretur pater filiorum, misertus est Dominus timentibus se.
Psalms 102 14 Quoniam ipse cognovit figmentum nostrum ; recordatus est quoniam pulvis sumus.
Psalms 102 15 Homo, sicut fœnum dies ejus ; tamquam flos agri, sic efflorebit :
Psalms 102 16 quoniam spiritus pertransibit in illo, et non subsistet : et non cognoscet amplius locum suum.
Psalms 102 17 Misericordia autem Domini ab æterno, et usque in æternum super timentes eum. Et justitia illius in filios filiorum,
Psalms 102 18 his qui servant testamentum ejus, et memores sunt mandatorum ipsius ad faciendum ea.
Psalms 102 19 Dominus in cælo paravit sedem suam, et regnum ipsius omnibus dominabitur.
Psalms 102 20 Benedicite Domino, omnes angeli ejus, potentes virtute, facientes verbum illius, ad audiendam vocem sermonum ejus.
Psalms 102 21 Benedicite Domino, omnes virtutes ejus, ministri ejus, qui facitis voluntatem ejus.
Psalms 102 22 Benedicite Domino, omnia opera ejus, in omni loco dominationis ejus. Benedic, anima mea, Domino.
Psalms 103 1 Ipsi David. Benedic, anima mea, Domino : Domine Deus meus, magnificatus es vehementer. Confessionem et decorem induisti,
Psalms 103 2 amictus lumine sicut vestimento. Extendens cælum sicut pellem,
Psalms 103 3 qui tegis aquis superiora ejus ; qui ponis nubem ascensum tuum, qui ambulas super pennas ventorum ;
Psalms 103 4 qui facis angelos tuos spiritus, et ministros tuos ignem urentem.
Psalms 103 5 Qui fundasti terram super stabilitatem suam, non inclinabitur in sæculum sæculi.
Psalms 103 6 Abyssus sicut vestimentum amictus ejus ; super montes stabunt aquæ.
Psalms 103 7 Ab increpatione tua fugient, a voce tonitrui tui formidabunt.
Psalms 103 8 Ascendunt montes, et descendunt campi in locum quem fundasti eis.
Psalms 103 9 Terminum posuisti quem non transgredientur ; neque convertentur operire terram.
Psalms 103 10 Qui emittis fontes in convallibus ; inter medium montium pertransibunt aquæ.
Psalms 103 11 Potabunt omnes bestiæ agri ; expectabunt onagri in siti sua.
Psalms 103 12 Super ea volucres cæli habitabunt ; de medio petrarum dabunt voces.
Psalms 103 13 Rigans montes de superioribus suis ; de fructu operum tuorum satiabitur terra ;
Psalms 103 14 producens fœnum jumentis, et herbam servituti hominum : ut educas panem de terra.
Psalms 103 15 Et vinum lætificet cor hominis ; ut exhilaret faciem in oleo, et panis cor hominis confirmet.
Psalms 103 16 Saturabuntur ligna campi, et cedri Libani quas plantavit ;
Psalms 103 17 illic passeres nidificabunt, herodii domus dux est eorum ;
Psalms 103 18 montes excelsi cervis, petra refugium herinaciis.
Psalms 103 19 Fecit lunam in tempora ; sol cognovit occasum suum.
Psalms 103 20 Posuisti tenebras, et facta est nox ; in ipsa pertransibunt omnes bestiæ silvæ ;
Psalms 103 21 catuli leonum rugientes ut rapiant, et quærant a Deo escam sibi.
Psalms 103 22 Ortus est sol, et congregati sunt, et in cubilibus suis collocabuntur.
Psalms 103 23 Exibit homo ad opus suum, et ad operationem suam usque ad vesperum.
Psalms 103 24 Quam magnificata sunt opera tua, Domine ! omnia in sapientia fecisti ; impleta est terra possessione tua.
Psalms 103 25 Hoc mare magnum et spatiosum manibus ; illic reptilia quorum non est numerus, animalia pusilla cum magnis.
Psalms 103 26 Illic naves pertransibunt ; draco iste quem formasti ad illudendum ei.
Psalms 103 27 Omnia a te expectant ut des illis escam in tempore.
Psalms 103 28 Dante te illis, colligent ; aperiente te manum tuam, omnia implebuntur bonitate.
Psalms 103 29 Avertente autem te faciem, turbabuntur ; auferes spiritum eorum, et deficient, et in pulverem suum revertentur.
Psalms 103 30 Emittes spiritum tuum, et creabuntur ; et renovabis faciem terræ.
Psalms 103 31 Sit gloria Domini in sæculum ; lætabitur Dominus in operibus suis.
Psalms 103 32 Qui respicit terram, et facit eam tremere ; qui tangit montes, et fumigant.
Psalms 103 33 Cantabo Domino in vita mea ; psallam Deo meo quamdiu sum.
Psalms 103 34 Jucundum sit ei eloquium meum ; ego vero delectabor in Domino.
Psalms 103 35 Deficiant peccatores a terra, et iniqui, ita ut non sint. Benedic, anima mea, Domino.
Psalms 104 1 Alleluja. Confitemini Domino, et invocate nomen ejus ; annuntiate inter gentes opera ejus.
Psalms 104 2 Cantate ei, et psallite ei ; narrate omnia mirabilia ejus.
Psalms 104 3 Laudamini in nomine sancto ejus ; lætetur cor quærentium Dominum.
Psalms 104 4 Quærite Dominum, et confirmamini ; quærite faciem ejus semper.
Psalms 104 5 Mementote mirabilium ejus quæ fecit, prodigia ejus, et judicia oris ejus.
Psalms 104 6 Semen Abraham, servi ejus ; filii Jacob, electi ejus.
Psalms 104 7 Ipse Dominus Deus noster ; in universa terra judicia ejus.
Psalms 104 8 Memor fuit in sæculum testamenti sui ; verbi quod mandavit in mille generationes ;
Psalms 104 9 quod disposuit ad Abraham, et juramenti sui ad Isaac ;
Psalms 104 10 et statuit illud Jacob in præceptum, et Israël in testamentum æternum :
Psalms 104 11 dicens : Tibi dabo terram Chanaan, funiculum hæreditatis vestræ ;
Psalms 104 12 cum essent numero brevi, paucissimi et incolæ ejus.
Psalms 104 13 Et pertransierunt de gente in gentem, et de regno ad populum alterum.
Psalms 104 14 Non reliquit hominem nocere eis ; et corripuit pro eis reges.
Psalms 104 15 Nolite tangere christos meos, et in prophetis meis nolite malignari.
Psalms 104 16 Et vocavit famem super terram ; et omne firmamentum panis contrivit.
Psalms 104 17 Misit ante eos virum ; in servum venundatus est Joseph.
Psalms 104 18 Humiliaverunt in compedibus pedes ejus ; ferrum pertransiit animam ejus ;
Psalms 104 19 donec veniret verbum ejus, eloquium Domini inflammavit eum.
Psalms 104 20 Misit rex, et solvit eum ; princeps populorum, et dimisit eum.
Psalms 104 21 Constituit eum dominum domus suæ, et principem omnis possessionis suæ ;
Psalms 104 22 ut erudiret principes ejus sicut semetipsum, et senes ejus prudentiam doceret.
Psalms 104 23 Et intravit Israël in Ægyptum ; et Jacob accola fuit in terra Cham.
Psalms 104 24 Et auxit populum suum vehementer, et firmavit eum super inimicos ejus.
Psalms 104 25 Convertit cor eorum, ut odirent populum ejus, et dolum facerent in servos ejus.
Psalms 104 26 Misit Moysen, servum suum, Aaron quem elegit ipsum.
Psalms 104 27 Posuit in eis verba signorum suorum, et prodigiorum in terra Cham.
Psalms 104 28 Misit tenebras, et obscuravit ; et non exacerbavit sermones suos.
Psalms 104 29 Convertit aquas eorum in sanguinem, et occidit pisces eorum.
Psalms 104 30 Edidit terra eorum ranas in penetralibus regum ipsorum.
Psalms 104 31 Dixit, et venit cœnomyia, et ciniphes in omnibus finibus eorum.
Psalms 104 32 Posuit pluvias eorum grandinem, ignem comburentem in terra ipsorum.
Psalms 104 33 Et percussit vineas eorum, et ficulneas eorum, et contrivit lignum finium eorum.
Psalms 104 34 Dixit, et venit locusta, et bruchus cujus non erat numerus ;
Psalms 104 35 et comedit omne fœnum in terra eorum ; et comedit omnem fructum terræ eorum.
Psalms 104 36 Et percussit omne primogenitum in terra eorum, primitias omnis laboris eorum.
Psalms 104 37 Et eduxit eos cum argento et auro, et non erat in tribubus eorum infirmus.
Psalms 104 38 Lætata est Ægyptus in profectione eorum, quia incubuit timor eorum super eos.
Psalms 104 39 Expandit nubem in protectionem eorum, et ignem ut luceret eis per noctem.
Psalms 104 40 Petierunt, et venit coturnix, et pane cæli saturavit eos.
Psalms 104 41 Dirupit petram, et fluxerunt aquæ, abierunt in sicco flumina ;
Psalms 104 42 quoniam memor fuit verbi sancti sui, quod habuit ad Abraham, puerum suum.
Psalms 104 43 Et eduxit populum suum in exsultatione, et electos suos in lætitia.
Psalms 104 44 Et dedit illis regiones gentium, et labores populorum possederunt :
Psalms 104 45 ut custodiant justificationes ejus, et legem ejus requirant.
Psalms 105 1 Alleluja. Confitemini Domino, quoniam bonus, quoniam in sæculum misericordia ejus.
Psalms 105 2 Quis loquetur potentias Domini, auditas faciet omnes laudes ejus ?
Psalms 105 3 Beati qui custodiunt judicium, et faciunt justitiam in omni tempore.
Psalms 105 4 Memento nostri, Domine, in beneplacito populi tui ; visita nos in salutari tuo :
Psalms 105 5 ad videndum in bonitate electorum tuorum, ad lætandum in lætitia gentis tuæ, ut lauderis cum hæreditate tua.
Psalms 105 6 Peccavimus cum patribus nostris ; injuste egimus, iniquitatem fecimus.
Psalms 105 7 Patres nostri in Ægypto non intellexerunt mirabilia tua ; non fuerunt memores multitudinis misericordiæ tuæ. Et irritaverunt ascendentes in mare, mare Rubrum ;
Psalms 105 8 et salvavit eos propter nomen suum, ut notam faceret potentiam suam.
Psalms 105 9 Et increpuit mare Rubrum, et exsiccatum est ; et deduxit eos in abyssis sicut in deserto.
Psalms 105 10 Et salvavit eos de manu odientium, et redemit eos de manu inimici.
Psalms 105 11 Et operuit aqua tribulantes eos ; unus ex eis non remansit.
Psalms 105 12 Et crediderunt verbis ejus, et laudaverunt laudem ejus.
Psalms 105 13 Cito fecerunt, obliti sunt operum ejus ; et non sustinuerunt consilium ejus.
Psalms 105 14 Et concupierunt concupiscentiam in deserto, et tentaverunt Deum in inaquoso.
Psalms 105 15 Et dedit eis petitionem ipsorum, et misit saturitatem in animas eorum.
Psalms 105 16 Et irritaverunt Moysen in castris, Aaron, sanctum Domini.
Psalms 105 17 Aperta est terra, et deglutivit Dathan, et operuit super congregationem Abiron.
Psalms 105 18 Et exarsit ignis in synagoga eorum, flamma combussit peccatores.
Psalms 105 19 Et fecerunt vitulum in Horeb, et adoraverunt sculptile.
Psalms 105 20 Et mutaverunt gloriam suam in similitudinem vituli comedentis fœnum.
Psalms 105 21 Obliti sunt Deum qui salvavit eos, qui fecit magnalia in Ægypto,
Psalms 105 22 mirabilia in terra Cham, terribilia in mari Rubro.
Psalms 105 23 Et dixit ut disperderet eos, si non Moyses, electus ejus, stetisset in confractione in conspectu ejus, ut averteret iram ejus, ne disperderet eos.
Psalms 105 24 Et pro nihilo habuerunt terram desiderabilem ; non crediderunt verbo ejus.
Psalms 105 25 Et murmuraverunt in tabernaculis suis ; non exaudierunt vocem Domini.
Psalms 105 26 Et elevavit manum suam super eos ut prosterneret eos in deserto.
Psalms 105 27 Et ut dejiceret semen eorum in nationibus, et dispergeret eos in regionibus.
Psalms 105 28 Et initiati sunt Beelphegor, et comederunt sacrificia mortuorum.
Psalms 105 29 Et irritaverunt eum in adinventionibus suis, et multiplicata est in eis ruina.
Psalms 105 30 Et stetit Phinees, et placavit, et cessavit quassatio.
Psalms 105 31 Et reputatum est ei in justitiam, in generationem et generationem usque in sempiternum.
Psalms 105 32 Et irritaverunt eum ad Aquas contradictionis ; et vexatus est Moyses propter eos ;
Psalms 105 33 quia exacerbaverunt spiritum ejus, et distinxit in labiis suis.
Psalms 105 34 Non disperdiderunt gentes quas dixit Dominus illis ;
Psalms 105 35 et commisti sunt inter gentes, et didicerunt opera eorum ;
Psalms 105 36 et servierunt sculptilibus eorum, et factum est illis in scandalum.
Psalms 105 37 Et immolaverunt filios suos et filias suas dæmoniis.
Psalms 105 38 Et effuderunt sanguinem innocentem, sanguinem filiorum suorum et filiarum suarum, quas sacrificaverunt sculptilibus Chanaan. Et infecta est terra in sanguinibus ;
Psalms 105 39 et contaminata est in operibus eorum, et fornicati sunt in adinventionibus suis.
Psalms 105 40 Et iratus est furore Dominus in populum suum, et abominatus est hæreditatem suam.
Psalms 105 41 Et tradidit eos in manus gentium ; et dominati sunt eorum qui oderunt eos.
Psalms 105 42 Et tribulaverunt eos inimici eorum ; et humiliati sunt sub manibus eorum ;
Psalms 105 43 sæpe liberavit eos. Ipsi autem exacerbaverunt eum in consilio suo ; et humiliati sunt in iniquitatibus suis.
Psalms 105 44 Et vidit cum tribularentur, et audivit orationem eorum.
Psalms 105 45 Et memor fuit testamenti sui, et pœnituit eum secundum multitudinem misericordiæ suæ ;
Psalms 105 46 et dedit eos in misericordias, in conspectu omnium qui ceperant eos.
Psalms 105 47 Salvos nos fac, Domine Deus noster, et congrega nos de nationibus ; ut confiteamur nomini sancto tuo, et gloriemur in laude tua.
Psalms 105 48 Benedictus Dominus Deus Israël, a sæculo et usque in sæculum ; et dicet omnis populus : Fiat ! fiat !
Psalms 106 1 Alleluja. Confitemini Domino, quoniam bonus, quoniam in sæculum misericordia ejus.
Psalms 106 2 Dicant qui redempti sunt a Domino, quos redemit de manu inimici, et de regionibus congregavit eos,
Psalms 106 3 a solis ortu, et occasu, ab aquilone, et mari.
Psalms 106 4 Erraverunt in solitudine, in inaquoso ; viam civitatis habitaculi non invenerunt.
Psalms 106 5 Esurientes et sitientes, anima eorum in ipsis defecit.
Psalms 106 6 Et clamaverunt ad Dominum cum tribularentur, et de necessitatibus eorum eripuit eos ;
Psalms 106 7 et deduxit eos in viam rectam, ut irent in civitatem habitationis.
Psalms 106 8 Confiteantur Domino misericordiæ ejus, et mirabilia ejus filiis hominum.
Psalms 106 9 Quia satiavit animam inanem, et animam esurientem satiavit bonis.
Psalms 106 10 Sedentes in tenebris et umbra mortis ; vinctos, in mendicitate et ferro.
Psalms 106 11 Quia exacerbaverunt eloquia Dei, et consilium Altissimi irritaverunt.
Psalms 106 12 Et humiliatum est in laboribus cor eorum ; infirmati sunt, nec fuit qui adjuvaret.
Psalms 106 13 Et clamaverunt ad Dominum cum tribularentur ; et de necessitatibus eorum liberavit eos.
Psalms 106 14 Et eduxit eos de tenebris et umbra mortis, et vincula eorum dirupit.
Psalms 106 15 Confiteantur Domino misericordiæ ejus, et mirabilia ejus filiis hominum.
Psalms 106 16 Quia contrivit portas æreas, et vectes ferreos confregit.
Psalms 106 17 Suscepit eos de via iniquitatis eorum, propter injustitias enim suas humiliati sunt.
Psalms 106 18 Omnem escam abominata est anima eorum, et appropinquaverunt usque ad portas mortis.
Psalms 106 19 Et clamaverunt ad Dominum cum tribularentur ; et de necessitatibus eorum liberavit eos.
Psalms 106 20 Misit verbum suum, et sanavit eos, et eripuit eos de interitionibus eorum.
Psalms 106 21 Confiteantur Domino misericordiæ ejus ; et mirabilia ejus filiis hominum.
Psalms 106 22 Et sacrificent sacrificium laudis, et annuntient opera ejus in exsultatione.
Psalms 106 23 Qui descendunt mare in navibus, facientes operationem in aquis multis,
Psalms 106 24 ipsi viderunt opera Domini, et mirabilia ejus in profundo.
Psalms 106 25 Dixit, et stetit spiritus procellæ, et exaltati sunt fluctus ejus.
Psalms 106 26 Ascendunt usque ad cælos, et descendunt usque ad abyssos ; anima eorum in malis tabescebat.
Psalms 106 27 Turbati sunt et moti sunt sicut ebrius ; et omnis sapientia eorum devorata est.
Psalms 106 28 Et clamaverunt ad Dominum cum tribularentur ; et de necessitatibus eorum eduxit eos.
Psalms 106 29 Et statuit procellam ejus in auram, et siluerunt fluctus ejus.
Psalms 106 30 Et lætati sunt quia siluerunt ; et deduxit eos in portum voluntatis eorum.
Psalms 106 31 Confiteantur Domino misericordiæ ejus ; et mirabilia ejus filiis hominum.
Psalms 106 32 Et exaltent eum in ecclesia plebis, et in cathedra seniorum laudent eum.
Psalms 106 33 Posuit flumina in desertum, et exitus aquarum in sitim ;
Psalms 106 34 terram fructiferam in salsuginem, a malitia inhabitantium in ea.
Psalms 106 35 Posuit desertum in stagna aquarum, et terram sine aqua in exitus aquarum.
Psalms 106 36 Et collocavit illic esurientes, et constituerunt civitatem habitationis ;
Psalms 106 37 et seminaverunt agros et plantaverunt vineas, et fecerunt fructum nativitatis.
Psalms 106 38 Et benedixit eis, et multiplicati sunt nimis ; et jumenta eorum non minoravit.
Psalms 106 39 Et pauci facti sunt et vexati sunt, a tribulatione malorum et dolore.
Psalms 106 40 Effusa est contemptio super principes ; et errare fecit eos in invio, et non in via.
Psalms 106 41 Et adjuvit pauperem de inopia, et posuit sicut oves familias.
Psalms 106 42 Videbunt recti, et lætabuntur ; et omnis iniquitas oppilabit os suum.
Psalms 106 43 Quis sapiens et custodiet hæc ? et intelliget misericordias Domini ?
Psalms 107 1 Canticum Psalmi, ipsi David.
Psalms 107 2 Paratum cor meum, Deus, paratum cor meum ; cantabo, et psallam in gloria mea.
Psalms 107 3 Exsurge, gloria mea ; exsurge, psalterium et cithara ; exsurgam diluculo.
Psalms 107 4 Confitebor tibi in populis, Domine, et psallam tibi in nationibus ;
Psalms 107 5 quia magna est super cælos misericordia tua, et usque ad nubes veritas tua.
Psalms 107 6 Exaltare super cælos, Deus, et super omnem terram gloria tua ;
Psalms 107 7 ut liberentur dilecti tui, salvum fac dextera tua, et exaudi me.
Psalms 107 8 Deus locutus est in sancto suo : exsultabo, et dividam Sichimam ; et convallem tabernaculorum dimetiar.
Psalms 107 9 Meus est Galaad, et meus est Manasses ; et Ephraim susceptio capitis mei. Juda rex meus,
Psalms 107 10 Moab lebes spei meæ ; in Idumæam extendam calceamentum meum ; mihi alienigenæ amici facti sunt.
Psalms 107 11 Quis deducet me in civitatem munitam ? quis deducet me usque in Idumæam ?
Psalms 107 12 nonne tu, Deus, qui repulisti nos ? et non exibis, Deus, in virtutibus nostris ?
Psalms 107 13 Da nobis auxilium de tribulatione, quia vana salus hominis.
Psalms 107 14 In Deo faciemus virtutem ; et ipse ad nihilum deducet inimicos nostros.
Psalms 108 1 In finem. Psalmus David.
Psalms 108 2 Deus, laudem meam ne tacueris, quia os peccatoris et os dolosi super me apertum est.
Psalms 108 3 Locuti sunt adversum me lingua dolosa, et sermonibus odii circumdederunt me, et expugnaverunt me gratis.
Psalms 108 4 Pro eo ut me diligerent, detrahebant mihi ; ego autem orabam.
Psalms 108 5 Et posuerunt adversum me mala pro bonis, et odium pro dilectione mea.
Psalms 108 6 Constitue super eum peccatorem ; et diabolus stet a dextris ejus.
Psalms 108 7 Cum judicatur, exeat condemnatus ; et oratio ejus fiat in peccatum.
Psalms 108 8 Fiant dies ejus pauci, et episcopatum ejus accipiat alter.
Psalms 108 9 Fiant filii ejus orphani, et uxor ejus vidua.
Psalms 108 10 Nutantes transferantur filii ejus et mendicent, et ejiciantur de habitationibus suis.
Psalms 108 11 Scrutetur fœnerator omnem substantiam ejus, et diripiant alieni labores ejus.
Psalms 108 12 Non sit illi adjutor ; nec sit qui misereatur pupillis ejus.
Psalms 108 13 Fiant nati ejus in interitum ; in generatione una deleatur nomen ejus.
Psalms 108 14 In memoriam redeat iniquitas patrum ejus in conspectu Domini, et peccatum matris ejus non deleatur.
Psalms 108 15 Fiant contra Dominum semper, et dispereat de terra memoria eorum :
Psalms 108 16 pro eo quod non est recordatus facere misericordiam,
Psalms 108 17 et persecutus est hominem inopem et mendicum, et compunctum corde mortificare.
Psalms 108 18 Et dilexit maledictionem, et veniet ei ; et noluit benedictionem, et elongabitur ab eo. Et induit maledictionem sicut vestimentum ; et intravit sicut aqua in interiora ejus, et sicut oleum in ossibus ejus.
Psalms 108 19 Fiat ei sicut vestimentum quo operitur, et sicut zona qua semper præcingitur.
Psalms 108 20 Hoc opus eorum qui detrahunt mihi apud Dominum, et qui loquuntur mala adversus animam meam.
Psalms 108 21 Et tu, Domine, Domine, fac mecum propter nomen tuum, quia suavis est misericordia tua.
Psalms 108 22 Libera me, quia egenus et pauper ego sum, et cor meum conturbatum est intra me.
Psalms 108 23 Sicut umbra cum declinat ablatus sum, et excussus sum sicut locustæ.
Psalms 108 24 Genua mea infirmata sunt a jejunio ; et caro mea immutata est propter oleum.
Psalms 108 25 Et ego factus sum opprobrium illis ; viderunt me, et moverunt capita sua.
Psalms 108 26 Adjuva me, Domine Deus meus ; salvum me fac secundum misericordiam tuam.
Psalms 108 27 Et sciant quia manus tua hæc, et tu, Domine, fecisti eam.
Psalms 108 28 Maledicent illi, et tu benedices ; qui insurgunt in me confundantur, servus autem tuus lætabitur.
Psalms 108 29 Induantur qui detrahunt mihi pudore, et operiantur sicut diploide confusione sua.
Psalms 108 30 Confitebor Domino nimis in ore meo, et in medio multorum laudabo eum ;
Psalms 108 31 quia astitit a dextris pauperis, ut salvam faceret a persequentibus animam meam.
Psalms 109 1 Psalmus David. Dixit Dominus Domino meo : Sede a dextris meis, donec ponam inimicos tuos scabellum pedum tuorum.
Psalms 109 2 Virgam virtutis tuæ emittet Dominus ex Sion : dominare in medio inimicorum tuorum.
Psalms 109 3 Tecum principium in die virtutis tuæ in splendoribus sanctorum ; ex utero, ante luciferum, genui te.
Psalms 109 4 Juravit Dominus, et non pœnitebit eum : Tu es sacerdos in æternum secundum ordinem Melchisedech.
Psalms 109 5 Dominus a dextris tuis ; confregit in die iræ suæ reges.
Psalms 109 6 Judicabit in nationibus ; implebit ruinas, conquassabit capita in terra multorum,
Psalms 109 7 de torrente in via bibet ; propterea exaltabit caput.
Psalms 110 1 Alleluja. Confitebor tibi, Domine, in toto corde meo, in consilio justorum, et congregatione.
Psalms 110 2 Magna opera Domini, exquisita in omnes voluntates ejus.
Psalms 110 3 Confessio et magnificentia opus ejus ; et justitia ejus manet in sæculum sæculi.
Psalms 110 4 Memoriam fecit mirabilium suorum, misericors et miserator Dominus.
Psalms 110 5 Escam dedit timentibus se ; memor erit in sæculum testamenti sui.
Psalms 110 6 Virtutem operum suorum annuntiabit populo suo,
Psalms 110 7 ut det illis hæreditatem gentium. Opera manuum ejus veritas et judicium ;
Psalms 110 8 fidelia omnia mandata ejus, confirmata in sæculum sæculi, facta in veritate et æquitate.
Psalms 110 9 Redemptionem misit populo suo ; mandavit in æternum testamentum suum. Sanctum et terribile nomen ejus.
Psalms 110 10 Initium sapientiæ timor Domini ; intellectus bonus omnibus facientibus eum, laudatio ejus manet in sæculum sæculi.
Psalms 111 1 Alleluja, reversionis Aggæi et Zachariæ. Beatus vir qui timet Dominum, in mandatis ejus volet nimis.
Psalms 111 2 Potens in terra erit semen ejus ; generatio rectorum benedicetur.
Psalms 111 3 Gloria et divitiæ in domo ejus, et justitia ejus manet in sæculum sæculi.
Psalms 111 4 Exortum est in tenebris lumen rectis, misericors, et miserator, et justus.
Psalms 111 5 Jucundus homo qui miseretur et commodat, disponet sermones suos in judicio ;
Psalms 111 6 quia in æternum non commovebitur.
Psalms 111 7 In memoria æterna erit justus ; ab auditione mala non timebit. Paratum cor ejus sperare in Domino,
Psalms 111 8 confirmatum est cor ejus ; non commovebitur donec despiciat inimicos suos.
Psalms 111 9 Dispersit, dedit pauperibus ; justitia ejus manet in sæculum sæculi ; cornu ejus exaltabitur in gloria.
Psalms 111 10 Peccator videbit, et irascetur, dentibus suis fremet et tabescet ; desiderium peccatorum peribit.
Psalms 112 1 Alleluja. Laudate, pueri, Dominum, laudate nomen Domini.
Psalms 112 2 Sit nomen Domini benedictum ex hoc nunc et usque in sæculum.
Psalms 112 3 A solis ortu usque ad occasum laudabile nomen Domini.
Psalms 112 4 Excelsus super omnes gentes Dominus, et super cælos gloria ejus.
Psalms 112 5 Quis sicut Dominus Deus noster, qui in altis habitat,
Psalms 112 6 et humilia respicit in cælo et in terra ?
Psalms 112 7 Suscitans a terra inopem, et de stercore erigens pauperem :
Psalms 112 8 ut collocet eum cum principibus, cum principibus populi sui.
Psalms 112 9 Qui habitare facit sterilem in domo, matrem filiorum lætantem.
Psalms 113 1 Alleluja. In exitu Israël de Ægypto, domus Jacob de populo barbaro,
Psalms 113 2 facta est Judæa sanctificatio ejus, Israël potestas ejus.
Psalms 113 3 Mare vidit, et fugit ; Jordanis conversus est retrorsum.
Psalms 113 4 Montes exsultaverunt ut arietes, et colles sicut agni ovium.
Psalms 113 5 Quid est tibi, mare, quod fugisti ? et tu, Jordanis, quia conversus es retrorsum ?
Psalms 113 6 montes, exsultastis sicut arietes ? et colles sicut agni ovium ?
Psalms 113 7 A facie Domini mota est terra, a facie Dei Jacob ;
Psalms 113 8 qui convertit petram in stagna aquarum, et rupem in fontes aquarum.
Psalms 113 9 Non nobis, Domine, non nobis ; sed nomini tuo da gloriam,
Psalms 113 10 super misericordia tua et veritate tua ; nequando dicant gentes : Ubi est Deus eorum ?
Psalms 113 11 Deus autem noster in cælo ; omnia quæcumque voluit fecit.
Psalms 113 12 Simulacra gentium argentum et aurum, opera manuum hominum.
Psalms 113 13 Os habent, et non loquentur ; oculos habent, et non videbunt.
Psalms 113 14 Aures habent, et non audient ; nares habent, et non odorabunt.
Psalms 113 15 Manus habent, et non palpabunt ; pedes habent, et non ambulabunt ; non clamabunt in gutture suo.
Psalms 113 16 Similes illis fiant qui faciunt ea, et omnes qui confidunt in eis.
Psalms 113 17 Domus Israël speravit in Domino ; adjutor eorum et protector eorum est.
Psalms 113 18 Domus Aaron speravit in Domino ; adjutor eorum et protector eorum est.
Psalms 113 19 Qui timent Dominum speraverunt in Domino ; adjutor eorum et protector eorum est.
Psalms 113 20 Dominus memor fuit nostri, et benedixit nobis. Benedixit domui Israël ; benedixit domui Aaron.
Psalms 113 21 Benedixit omnibus qui timent Dominum, pusillis cum majoribus.
Psalms 113 22 Adjiciat Dominus super vos, super vos et super filios vestros.
Psalms 113 23 Benedicti vos a Domino, qui fecit cælum et terram.
Psalms 113 24 Cælum cæli Domino ; terram autem dedit filiis hominum.
Psalms 113 25 Non mortui laudabunt te, Domine ; neque omnes qui descendunt in infernum.
Psalms 113 26 Sed nos qui vivimus, benedicimus Domino, ex hoc nunc et usque in sæculum.
Psalms 114 1 Alleluja. Dilexi, quoniam exaudiet Dominus vocem orationis meæ.
Psalms 114 2 Quia inclinavit aurem suam mihi, et in diebus meis invocabo.
Psalms 114 3 Circumdederunt me dolores mortis ; et pericula inferni invenerunt me. Tribulationem et dolorem inveni,
Psalms 114 4 et nomen Domini invocavi : o Domine, libera animam meam.
Psalms 114 5 Misericors Dominus et justus, et Deus noster miseretur.
Psalms 114 6 Custodiens parvulos Dominus ; humiliatus sum, et liberavit me.
Psalms 114 7 Convertere, anima mea, in requiem tuam, quia Dominus benefecit tibi ;
Psalms 114 8 quia eripuit animam meam de morte, oculos meos a lacrimis, pedes meos a lapsu.
Psalms 114 9 Placebo Domino in regione vivorum.
Psalms 115 1 Alleluja. Credidi, propter quod locutus sum ; ego autem humiliatus sum nimis.
Psalms 115 2 Ego dixi in excessu meo : Omnis homo mendax.
Psalms 115 3 Quid retribuam Domino pro omnibus quæ retribuit mihi ?
Psalms 115 4 Calicem salutaris accipiam, et nomen Domini invocabo.
Psalms 115 5 Vota mea Domino reddam coram omni populo ejus.
Psalms 115 6 Pretiosa in conspectu Domini mors sanctorum ejus.
Psalms 115 7 O Domine, quia ego servus tuus ; ego servus tuus, et filius ancillæ tuæ. Dirupisti vincula mea :
Psalms 115 8 tibi sacrificabo hostiam laudis, et nomen Domini invocabo.
Psalms 115 9 Vota mea Domino reddam in conspectu omnis populi ejus ;
Psalms 115 10 in atriis domus Domini, in medio tui, Jerusalem.
Psalms 116 1 Alleluja. Laudate Dominum, omnes gentes, laudate eum, omnes populi.
Psalms 116 2 Quoniam confirmata est super nos misericordia ejus, et veritas Domini manet in æternum.
Psalms 117 1 Alleluja. Confitemini Domino, quoniam bonus, quoniam in sæculum misericordia ejus.
Psalms 117 2 Dicat nunc Israël : Quoniam bonus, quoniam in sæculum misericordia ejus.
Psalms 117 3 Dicat nunc domus Aaron : Quoniam in sæculum misericordia ejus.
Psalms 117 4 Dicant nunc qui timent Dominum : Quoniam in sæculum misericordia ejus.
Psalms 117 5 De tribulatione invocavi Dominum ; et exaudivit me in latitudine Dominus.
Psalms 117 6 Dominus mihi adjutor ; non timebo quid faciat mihi homo.
Psalms 117 7 Dominus mihi adjutor ; et ego despiciam inimicos meos.
Psalms 117 8 Bonum est confidere in Domino, quam confidere in homine.
Psalms 117 9 Bonum est sperare in Domino, quam sperare in principibus.
Psalms 117 10 Omnes gentes circuierunt me ; et in nomine Domini quia ultus sum in eos.
Psalms 117 11 Circumdantes circumdederunt me, et in nomine Domini quia ultus sum in eos.
Psalms 117 12 Circumdederunt me sicut apes, et exarserunt sicut ignis in spinis ; et in nomine Domini, quia ultus sum in eos.
Psalms 117 13 Impulsus eversus sum, ut caderem ; et Dominus suscepit me.
Psalms 117 14 Fortitudo mea et laus mea Dominus ; et factus est mihi in salutem.
Psalms 117 15 Vox exsultationis et salutis in tabernaculis justorum.
Psalms 117 16 Dextera Domini fecit virtutem, dextera Domini exaltavit me ; dextera Domini fecit virtutem.
Psalms 117 17 Non moriar, sed vivam ; et narrabo opera Domini.
Psalms 117 18 Castigans castigavit me Dominus, et morti non tradidit me.
Psalms 117 19 Aperite mihi portas justitiæ : ingressus in eas confitebor Domino.
Psalms 117 20 Hæc porta Domini, justi intrabunt in eam.
Psalms 117 21 Confitebor tibi quoniam exaudisti me, et factus es mihi in salutem.
Psalms 117 22 Lapidem quem reprobaverunt ædificantes, hic factus est in caput anguli.
Psalms 117 23 A Domino factum est istud, et est mirabile in oculis nostris.
Psalms 117 24 Hæc est dies quam fecit Dominus ; exsultemus, et lætemur in ea.
Psalms 117 25 O Domine, salvum me fac ; o Domine, bene prosperare.
Psalms 117 26 Benedictus qui venit in nomine Domini : benediximus vobis de domo Domini.
Psalms 117 27 Deus Dominus, et illuxit nobis. Constituite diem solemnem in condensis, usque ad cornu altaris.
Psalms 117 28 Deus meus es tu, et confitebor tibi ; Deus meus es tu, et exaltabo te. Confitebor tibi quoniam exaudisti me, et factus es mihi in salutem.
Psalms 117 29 Confitemini Domino, quoniam bonus, quoniam in sæculum misericordia ejus.
Psalms 118 1 Alleluja. ALEPH. Beati immaculati in via, qui ambulant in lege Domini.
Psalms 118 2 Beati qui scrutantur testimonia ejus, in toto corde exquirunt eum.
Psalms 118 3 Non enim qui operantur iniquitatem in viis ejus ambulaverunt.
Psalms 118 4 Tu mandasti mandata tua custodiri nimis.
Psalms 118 5 Utinam dirigantur viæ meæ ad custodiendas justificationes tuas !
Psalms 118 6 Tunc non confundar, cum perspexero in omnibus mandatis tuis.
Psalms 118 7 Confitebor tibi in directione cordis, in eo quod didici judicia justitiæ tuæ.
Psalms 118 8 Justificationes tuas custodiam ; non me derelinquas usquequaque.
Psalms 118 9 BETH. In quo corrigit adolescentior viam suam ? in custodiendo sermones tuos.
Psalms 118 10 In toto corde meo exquisivi te ; ne repellas me a mandatis tuis.
Psalms 118 11 In corde meo abscondi eloquia tua, ut non peccem tibi.
Psalms 118 12 Benedictus es, Domine ; doce me justificationes tuas.
Psalms 118 13 In labiis meis pronuntiavi omnia judicia oris tui.
Psalms 118 14 In via testimoniorum tuorum delectatus sum, sicut in omnibus divitiis.
Psalms 118 15 In mandatis tuis exercebor, et considerabo vias tuas.
Psalms 118 16 In justificationibus tuis meditabor : non obliviscar sermones tuos.
Psalms 118 17 GHIMEL. Retribue servo tuo, vivifica me, et custodiam sermones tuos.
Psalms 118 18 Revela oculos meos, et considerabo mirabilia de lege tua.
Psalms 118 19 Incola ego sum in terra, non abscondas a me mandata tua.
Psalms 118 20 Concupivit anima mea desiderare justificationes tuas in omni tempore.
Psalms 118 21 Increpasti superbos ; maledicti qui declinant a mandatis tuis.
Psalms 118 22 Aufer a me opprobrium et contemptum, quia testimonia tua exquisivi.
Psalms 118 23 Etenim sederunt principes, et adversum me loquebantur ; servus autem tuus exercebatur in justificationibus tuis.
Psalms 118 24 Nam et testimonia tua meditatio mea est ; et consilium meum justificationes tuæ.
Psalms 118 25 DALETH. Adhæsit pavimento anima mea ; vivifica me secundum verbum tuum.
Psalms 118 26 Vias meas enuntiavi, et exaudisti me ; doce me justificationes tuas.
Psalms 118 27 Viam justificationum tuarum instrue me, et exercebor in mirabilibus tuis.
Psalms 118 28 Dormitavit anima mea præ tædio ; confirma me in verbis tuis.
Psalms 118 29 Viam iniquitatis amove a me, et de lege tua miserere mei.
Psalms 118 30 Viam veritatis elegi ; judicia tua non sum oblitus.
Psalms 118 31 Adhæsi testimoniis tuis, Domine ; noli me confundere.
Psalms 118 32 Viam mandatorum tuorum cucurri, cum dilatasti cor meum.
Psalms 118 33 HE. Legem pone mihi, Domine, viam justificationum tuarum, et exquiram eam semper.
Psalms 118 34 Da mihi intellectum, et scrutabor legem tuam, et custodiam illam in toto corde meo.
Psalms 118 35 Deduc me in semitam mandatorum tuorum, quia ipsam volui.
Psalms 118 36 Inclina cor meum in testimonia tua, et non in avaritiam.
Psalms 118 37 Averte oculos meos, ne videant vanitatem ; in via tua vivifica me.
Psalms 118 38 Statue servo tuo eloquium tuum in timore tuo.
Psalms 118 39 Amputa opprobrium meum quod suspicatus sum, quia judicia tua jucunda.
Psalms 118 40 Ecce concupivi mandata tua ; in æquitate tua vivifica me.
Psalms 118 41 VAU. Et veniat super me misericordia tua, Domine ; salutare tuum secundum eloquium tuum.
Psalms 118 42 Et respondebo exprobrantibus mihi verbum, quia speravi in sermonibus tuis.
Psalms 118 43 Et ne auferas de ore meo verbum veritatis usquequaque, quia in judiciis tuis supersperavi.
Psalms 118 44 Et custodiam legem tuam semper, in sæculum et in sæculum sæculi :
Psalms 118 45 et ambulabam in latitudine, quia mandata tua exquisivi.
Psalms 118 46 Et loquebar in testimoniis tuis in conspectu regum, et non confundebar.
Psalms 118 47 Et meditabar in mandatis tuis, quæ dilexi.
Psalms 118 48 Et levavi manus meas ad mandata tua, quæ dilexi, et exercebar in justificationibus tuis.
Psalms 118 49 ZAIN. Memor esto verbi tui servo tuo, in quo mihi spem dedisti.
Psalms 118 50 Hæc me consolata est in humilitate mea, quia eloquium tuum vivificavit me.
Psalms 118 51 Superbi inique agebant usquequaque, a lege autem tua non declinavi.
Psalms 118 52 Memor fui judiciorum tuorum a sæculo, Domine, et consolatus sum.
Psalms 118 53 Defectio tenuit me, pro peccatoribus derelinquentibus legem tuam.
Psalms 118 54 Cantabiles mihi erant justificationes tuæ in loco peregrinationis meæ.
Psalms 118 55 Memor fui nocte nominis tui, Domine, et custodivi legem tuam.
Psalms 118 56 Hæc facta est mihi, quia justificationes tuas exquisivi.
Psalms 118 57 HETH. Portio mea, Domine, dixi, custodire legem tuam.
Psalms 118 58 Deprecatus sum faciem tuam in toto corde meo ; miserere mei secundum eloquium tuum.
Psalms 118 59 Cogitavi vias meas, et converti pedes meos in testimonia tua.
Psalms 118 60 Paratus sum, et non sum turbatus, ut custodiam mandata tua.
Psalms 118 61 Funes peccatorum circumplexi sunt me, et legem tuam non sum oblitus.
Psalms 118 62 Media nocte surgebam, ad confitendum tibi super judicia justificationis tuæ.
Psalms 118 63 Particeps ego sum omnium timentium te, et custodientium mandata tua.
Psalms 118 64 Misericordia tua, Domine, plena est terra ; justificationes tuas doce me.
Psalms 118 65 TETH. Bonitatem fecisti cum servo tuo, Domine, secundum verbum tuum.
Psalms 118 66 Bonitatem, et disciplinam, et scientiam doce me, quia mandatis tuis credidi.
Psalms 118 67 Priusquam humiliarer ego deliqui, propterea eloquium tuum custodivi.
Psalms 118 68 Bonus es tu, et in bonitate tua doce me justificationes tuas.
Psalms 118 69 Multiplicata est super me iniquitas superborum ; ego autem in toto corde meo scrutabor mandata tua.
Psalms 118 70 Coagulatum est sicut lac cor eorum ; ego vero legem tuam meditatus sum.
Psalms 118 71 Bonum mihi quia humiliasti me : ut discam justificationes tuas.
Psalms 118 72 Bonum mihi lex oris tui, super millia auri et argenti.
Psalms 118 73 JOD. Manus tuæ fecerunt me, et plasmaverunt me ; da mihi intellectum, et discam mandata tua.
Psalms 118 74 Qui timent te videbunt me, et lætabuntur, quia in verba tua supersperavi.
Psalms 118 75 Cognovi, Domine, quia æquitas judicia tua, et in veritate tua humiliasti me.
Psalms 118 76 Fiat misericordia tua ut consoletur me, secundum eloquium tuum servo tuo.
Psalms 118 77 Veniant mihi miserationes tuæ, et vivam, quia lex tua meditatio mea est.
Psalms 118 78 Confundantur superbi, quia injuste iniquitatem fecerunt in me ; ego autem exercebor in mandatis tuis.
Psalms 118 79 Convertantur mihi timentes te, et qui noverunt testimonia tua.
Psalms 118 80 Fiat cor meum immaculatum in justificationibus tuis, ut non confundar.
Psalms 118 81 CAPH. Defecit in salutare tuum anima mea, et in verbum tuum supersperavi.
Psalms 118 82 Defecerunt oculi mei in eloquium tuum, dicentes : Quando consolaberis me ?
Psalms 118 83 Quia factus sum sicut uter in pruina ; justificationes tuas non sum oblitus.
Psalms 118 84 Quot sunt dies servi tui ? quando facies de persequentibus me judicium ?
Psalms 118 85 Narraverunt mihi iniqui fabulationes, sed non ut lex tua.
Psalms 118 86 Omnia mandata tua veritas, inique persecuti sunt me, adjuva me.
Psalms 118 87 Paulo minus consummaverunt me in terra ; ego autem non dereliqui mandata tua.
Psalms 118 88 Secundum misericordiam tuam vivifica me, et custodiam testimonia oris tui.
Psalms 118 89 LAMED. In æternum, Domine, verbum tuum permanet in cælo.
Psalms 118 90 In generationem et generationem veritas tua ; fundasti terram, et permanet.
Psalms 118 91 Ordinatione tua perseverat dies, quoniam omnia serviunt tibi.
Psalms 118 92 Nisi quod lex tua meditatio mea est, tunc forte periissem in humilitate mea.
Psalms 118 93 In æternum non obliviscar justificationes tuas, quia in ipsis vivificasti me.
Psalms 118 94 Tuus sum ego ; salvum me fac, quoniam justificationes tuas exquisivi.
Psalms 118 95 Me exspectaverunt peccatores ut perderent me ; testimonia tua intellexi.
Psalms 118 96 Omnis consummationis vidi finem, latum mandatum tuum nimis.
Psalms 118 97 MEM. Quomodo dilexi legem tuam, Domine ! tota die meditatio mea est.
Psalms 118 98 Super inimicos meos prudentem me fecisti mandato tuo, quia in æternum mihi est.
Psalms 118 99 Super omnes docentes me intellexi, quia testimonia tua meditatio mea est.
Psalms 118 100 Super senes intellexi, quia mandata tua quæsivi.
Psalms 118 101 Ab omni via mala prohibui pedes meos, ut custodiam verba tua.
Psalms 118 102 A judiciis tuis non declinavi, quia tu legem posuisti mihi.
Psalms 118 103 Quam dulcia faucibus meis eloquia tua ! super mel ori meo.
Psalms 118 104 A mandatis tuis intellexi ; propterea odivi omnem viam iniquitatis.
Psalms 118 105 NUN. Lucerna pedibus meis verbum tuum, et lumen semitis meis.
Psalms 118 106 Juravi et statui custodire judicia justitiæ tuæ.
Psalms 118 107 Humiliatus sum usquequaque, Domine ; vivifica me secundum verbum tuum.
Psalms 118 108 Voluntaria oris mei beneplacita fac, Domine, et judicia tua doce me.
Psalms 118 109 Anima mea in manibus meis semper, et legem tuam non sum oblitus.
Psalms 118 110 Posuerunt peccatores laqueum mihi, et de mandatis tuis non erravi.
Psalms 118 111 Hæreditate acquisivi testimonia tua in æternum, quia exsultatio cordis mei sunt.
Psalms 118 112 Inclinavi cor meum ad faciendas justificationes tuas, in æternum, propter retributionem.
Psalms 118 113 SAMECH. Iniquos odio habui, et legem tuam dilexi.
Psalms 118 114 Adjutor et susceptor meus es tu, et in verbum tuum supersperavi.
Psalms 118 115 Declinate a me, maligni, et scrutabor mandata Dei mei.
Psalms 118 116 Suscipe me secundum eloquium tuum, et vivam, et non confundas me ab exspectatione mea.
Psalms 118 117 Adjuva me, et salvus ero, et meditabor in justificationibus tuis semper.
Psalms 118 118 Sprevisti omnes discedentes a judiciis tuis, quia injusta cogitatio eorum.
Psalms 118 119 Prævaricantes reputavi omnes peccatores terræ ; ideo dilexi testimonia tua.
Psalms 118 120 Confige timore tuo carnes meas ; a judiciis enim tuis timui.
Psalms 118 121 AIN. Feci judicium et justitiam, non tradas me calumniantibus me.
Psalms 118 122 Suscipe servum tuum in bonum : non calumnientur me superbi.
Psalms 118 123 Oculi mei defecerunt in salutare tuum, et in eloquium justitiæ tuæ.
Psalms 118 124 Fac cum servo tuo secundum misericordiam tuam, et justificationes tuas doce me.
Psalms 118 125 Servus tuus sum ego, da mihi intellectum, ut sciam testimonia tua.
Psalms 118 126 Tempus faciendi, Domine ; dissipaverunt legem tuam.
Psalms 118 127 Ideo dilexi mandata tua super aurum et topazion.
Psalms 118 128 Propterea ad omnia mandata tua dirigebar ; omnem viam iniquam odio habui.
Psalms 118 129 PHE. Mirabilia testimonia tua, ideo scrutata est ea anima mea.
Psalms 118 130 Declaratio sermonum tuorum illuminat, et intellectum dat parvulis.
Psalms 118 131 Os meum aperui, et attraxi spiritum, quia mandata tua desiderabam.
Psalms 118 132 Aspice in me, et miserere mei, secundum judicium diligentium nomen tuum.
Psalms 118 133 Gressus meos dirige secundum eloquium tuum, et non dominetur mei omnis injustitia.
Psalms 118 134 Redime me a calumniis hominum ut custodiam mandata tua.
Psalms 118 135 Faciem tuam illumina super servum tuum, et doce me justificationes tuas.
Psalms 118 136 Exitus aquarum deduxerunt oculi mei, quia non custodierunt legem tuam.
Psalms 118 137 SADE. Justus es, Domine, et rectum judicium tuum.
Psalms 118 138 Mandasti justitiam testimonia tua et veritatem tuam nimis.
Psalms 118 139 Tabescere me fecit zelus meus, quia obliti sunt verba tua inimici mei.
Psalms 118 140 Ignitum eloquium tuum vehementer, et servus tuus dilexit illud.
Psalms 118 141 Adolescentulus sum ego et contemptus ; justificationes tuas non sum oblitus.
Psalms 118 142 Justitia tua, justitia in æternum, et lex tua veritas.
Psalms 118 143 Tribulatio et angustia invenerunt me ; mandata tua meditatio mea est.
Psalms 118 144 Æquitas testimonia tua in æternum ; intellectum da mihi, et vivam.
Psalms 118 145 COPH. Clamavi in toto corde meo : exaudi me, Domine ; justificationes tuas requiram.
Psalms 118 146 Clamavi ad te ; salvum me fac, ut custodiam mandata tua.
Psalms 118 147 Præveni in maturitate, et clamavi : quia in verba tua supersperavi.
Psalms 118 148 Prævenerunt oculi mei ad te diluculo, ut meditarer eloquia tua.
Psalms 118 149 Vocem meam audi secundum misericordiam tuam, Domine, et secundum judicium tuum vivifica me.
Psalms 118 150 Appropinquaverunt persequentes me iniquitati, a lege autem tua longe facti sunt.
Psalms 118 151 Prope es tu, Domine, et omnes viæ tuæ veritas.
Psalms 118 152 Initio cognovi de testimoniis tuis, quia in æternum fundasti ea.
Psalms 118 153 RES. Vide humilitatem meam, et eripe me, quia legem tuam non sum oblitus.
Psalms 118 154 Judica judicium meum, et redime me : propter eloquium tuum vivifica me.
Psalms 118 155 Longe a peccatoribus salus, quia justificationes tuas non exquisierunt.
Psalms 118 156 Misericordiæ tuæ multæ, Domine ; secundum judicium tuum vivifica me.
Psalms 118 157 Multi qui persequuntur me, et tribulant me ; a testimoniis tuis non declinavi.
Psalms 118 158 Vidi prævaricantes et tabescebam, quia eloquia tua non custodierunt.
Psalms 118 159 Vide quoniam mandata tua dilexi, Domine ; in misericordia tua vivifica me.
Psalms 118 160 Principium verborum tuorum veritas ; in æternum omnia judicia justitiæ tuæ.
Psalms 118 161 SIN. Principes persecuti sunt me gratis, et a verbis tuis formidavit cor meum.
Psalms 118 162 Lætabor ego super eloquia tua, sicut qui invenit spolia multa.
Psalms 118 163 Iniquitatem odio habui, et abominatus sum, legem autem tuam dilexi.
Psalms 118 164 Septies in die laudem dixi tibi, super judicia justitiæ tuæ.
Psalms 118 165 Pax multa diligentibus legem tuam, et non est illis scandalum.
Psalms 118 166 Exspectabam salutare tuum, Domine, et mandata tua dilexi.
Psalms 118 167 Custodivit anima mea testimonia tua, et dilexit ea vehementer.
Psalms 118 168 Servavi mandata tua et testimonia tua, quia omnes viæ meæ in conspectu tuo.
Psalms 118 169 TAU. Appropinquet deprecatio mea in conspectu tuo, Domine ; juxta eloquium tuum da mihi intellectum.
Psalms 118 170 Intret postulatio mea in conspectu tuo ; secundum eloquium tuum eripe me.
Psalms 118 171 Eructabunt labia mea hymnum, cum docueris me justificationes tuas.
Psalms 118 172 Pronuntiabit lingua mea eloquium tuum, quia omnia mandata tua æquitas.
Psalms 118 173 Fiat manus tua ut salvet me, quoniam mandata tua elegi.
Psalms 118 174 Concupivi salutare tuum, Domine, et lex tua meditatio mea est.
Psalms 118 175 Vivet anima mea, et laudabit te, et judicia tua adjuvabunt me.
Psalms 118 176 Erravi sicut ovis quæ periit ; quære servum tuum, quia mandata tua non sum oblitus.
Psalms 119 1 Canticum graduum. Ad Dominum cum tribularer clamavi, et exaudivit me.
Psalms 119 2 Domine, libera animam meam a labiis iniquis et a lingua dolosa.
Psalms 119 3 Quid detur tibi, aut quid apponatur tibi ad linguam dolosam ?
Psalms 119 4 Sagittæ potentis acutæ, cum carbonibus desolatoriis.
Psalms 119 5 Heu mihi, quia incolatus meus prolongatus est ! habitavi cum habitantibus Cedar ;
Psalms 119 6 multum incola fuit anima mea.
Psalms 119 7 Cum his qui oderunt pacem eram pacificus ; cum loquebar illis, impugnabant me gratis.
Psalms 120 1 Canticum graduum. Levavi oculos meos in montes, unde veniet auxilium mihi.
Psalms 120 2 Auxilium meum a Domino, qui fecit cælum et terram.
Psalms 120 3 Non det in commotionem pedem tuum, neque dormitet qui custodit te.
Psalms 120 4 Ecce non dormitabit neque dormiet qui custodit Israël.
Psalms 120 5 Dominus custodit te, Dominus protectio tua super manum dexteram tuam.
Psalms 120 6 Per diem sol non uret te, neque luna per noctem.
Psalms 120 7 Dominus custodit te ab omni malo ; custodiat animam tuam Dominus.
Psalms 120 8 Dominus custodiat introitum tuum et exitum tuum, ex hoc nunc et usque in sæculum.
Psalms 121 1 Canticum graduum. Lætatus sum in his quæ dicta sunt mihi : In domum Domini ibimus.
Psalms 121 2 Stantes erant pedes nostri in atriis tuis, Jerusalem.
Psalms 121 3 Jerusalem, quæ ædificatur ut civitas, cujus participatio ejus in idipsum.
Psalms 121 4 Illuc enim ascenderunt tribus, tribus Domini, testimonium Israël, ad confitendum nomini Domini.
Psalms 121 5 Quia illic sederunt sedes in judicio, sedes super domum David.
Psalms 121 6 Rogate quæ ad pacem sunt Jerusalem, et abundantia diligentibus te.
Psalms 121 7 Fiat pax in virtute tua, et abundantia in turribus tuis.
Psalms 121 8 Propter fratres meos et proximos meos, loquebar pacem de te.
Psalms 121 9 Propter domum Domini Dei nostri, quæsivi bona tibi.
Psalms 122 1 Canticum graduum. Ad te levavi oculos meos, qui habitas in cælis.
Psalms 122 2 Ecce sicut oculi servorum in manibus dominorum suorum ; sicut oculi ancillæ in manibus dominæ suæ : ita oculi nostri ad Dominum Deum nostrum, donec misereatur nostri.
Psalms 122 3 Miserere nostri, Domine, miserere nostri, quia multum repleti sumus despectione ;
Psalms 122 4 quia multum repleta est anima nostra opprobrium abundantibus, et despectio superbis.
Psalms 123 1 Canticum graduum. Nisi quia Dominus erat in nobis, dicat nunc Israël,
Psalms 123 2 nisi quia Dominus erat in nobis : cum exsurgerent homines in nos,
Psalms 123 3 forte vivos deglutissent nos ; cum irasceretur furor eorum in nos,
Psalms 123 4 forsitan aqua absorbuisset nos ;
Psalms 123 5 torrentem pertransivit anima nostra ; forsitan pertransisset anima nostra aquam intolerabilem.
Psalms 123 6 Benedictus Dominus, qui non dedit nos in captionem dentibus eorum.
Psalms 123 7 Anima nostra sicut passer erepta est de laqueo venantium ; laqueus contritus est, et nos liberati sumus.
Psalms 123 8 Adjutorium nostrum in nomine Domini, qui fecit cælum et terram.
Psalms 124 1 Canticum graduum. Qui confidunt in Domino, sicut mons Sion : non commovebitur in æternum, qui habitat
Psalms 124 2 in Jerusalem. Montes in circuitu ejus ; et Dominus in circuitu populi sui, ex hoc nunc et usque in sæculum.
Psalms 124 3 Quia non relinquet Dominus virgam peccatorum super sortem justorum ; ut non extendant justi ad iniquitatem manus suas,
Psalms 124 4 benefac, Domine, bonis, et rectis corde.
Psalms 124 5 Declinantes autem in obligationes, adducet Dominus cum operantibus iniquitatem. Pax super Israël !
Psalms 125 1 Canticum graduum. In convertendo Dominus captivitatem Sion, facti sumus sicut consolati.
Psalms 125 2 Tunc repletum est gaudio os nostrum, et lingua nostra exsultatione. Tunc dicent inter gentes : Magnificavit Dominus facere cum eis.
Psalms 125 3 Magnificavit Dominus facere nobiscum ; facti sumus lætantes.
Psalms 125 4 Converte, Domine, captivitatem nostram, sicut torrens in austro.
Psalms 125 5 Qui seminant in lacrimis, in exsultatione metent.
Psalms 125 6 Euntes ibant et flebant, mittentes semina sua. Venientes autem venient cum exsultatione, portantes manipulos suos.
Psalms 126 1 Canticum graduum Salomonis. Nisi Dominus ædificaverit domum, in vanum laboraverunt qui ædificant eam. Nisi Dominus custodierit civitatem, frustra vigilat qui custodit eam.
Psalms 126 2 Vanum est vobis ante lucem surgere : surgite postquam sederitis, qui manducatis panem doloris. Cum dederit dilectis suis somnum,
Psalms 126 3 ecce hæreditas Domini, filii ; merces, fructus ventris.
Psalms 126 4 Sicut sagittæ in manu potentis, ita filii excussorum.
Psalms 126 5 Beatus vir qui implevit desiderium suum ex ipsis : non confundetur cum loquetur inimicis suis in porta.
Psalms 127 1 Canticum graduum. Beati omnes qui timent Dominum, qui ambulant in viis ejus.
Psalms 127 2 Labores manuum tuarum quia manducabis, beatus es, et bene tibi erit.
Psalms 127 3 Uxor tua sicut vitis abundans, in lateribus domus tuæ ; filii tui sicut novellæ olivarum in circuitu mensæ tuæ.
Psalms 127 4 Ecce sic benedicetur homo qui timet Dominum.
Psalms 127 5 Benedicat tibi Dominus ex Sion, et videas bona Jerusalem omnibus diebus vitæ tuæ ;
Psalms 127 6 et videas filios filiorum tuorum, pacem super Israël.
Psalms 128 1 Canticum graduum. Sæpe expugnaverunt me a juventute mea, dicat nunc Israël ;
Psalms 128 2 sæpe expugnaverunt me a juventute mea ; etenim non potuerunt mihi.
Psalms 128 3 Supra dorsum meum fabricaverunt peccatores ; prolongaverunt iniquitatem suam.
Psalms 128 4 Dominus justus concidit cervices peccatorum.
Psalms 128 5 Confundantur, et convertantur retrorsum omnes qui oderunt Sion.
Psalms 128 6 Fiant sicut fœnum tectorum, quod priusquam evellatur exaruit,
Psalms 128 7 de quo non implevit manum suam qui metit, et sinum suum qui manipulos colligit.
Psalms 128 8 Et non dixerunt qui præteribant : Benedictio Domini super vos. Benediximus vobis in nomine Domini.
Psalms 129 1 Canticum graduum. De profundis clamavi ad te, Domine ;
Psalms 129 2 Domine, exaudi vocem meam. Fiant aures tuæ intendentes in vocem deprecationis meæ.
Psalms 129 3 Si iniquitates observaveris, Domine, Domine, quis sustinebit ?
Psalms 129 4 Quia apud te propitiatio est ; et propter legem tuam sustinui te, Domine. Sustinuit anima mea in verbo ejus ;
Psalms 129 5 speravit anima mea in Domino.
Psalms 129 6 A custodia matutina usque ad noctem, speret Israël in Domino ;
Psalms 129 7 quia apud Dominum misericordia, et copiosa apud eum redemptio.
Psalms 129 8 Et ipse redimet Israël ex omnibus iniquitatibus ejus.
Psalms 130 1 Canticum graduum David. Domine, non est exaltatum cor meum, neque elati sunt oculi mei, neque ambulavi in magnis, neque in mirabilibus super me.
Psalms 130 2 Si non humiliter sentiebam, sed exaltavi animam meam ; sicut ablactatus est super matre sua, ita retributio in anima mea.
Psalms 130 3 Speret Israël in Domino, ex hoc nunc et usque in sæculum.
Psalms 131 1 Canticum graduum. Memento, Domine, David, et omnis mansuetudinis ejus ;
Psalms 131 2 sicut juravit Domino, votum vovit Deo Jacob :
Psalms 131 3 Si introiero in tabernaculum domus meæ ; si ascendero in lectum strati mei ;
Psalms 131 4 si dedero somnum oculis meis, et palpebris meis dormitationem,
Psalms 131 5 et requiem temporibus meis, donec inveniam locum Domino, tabernaculum Deo Jacob.
Psalms 131 6 Ecce audivimus eam in Ephrata ; invenimus eam in campis silvæ.
Psalms 131 7 Introibimus in tabernaculum ejus ; adorabimus in loco ubi steterunt pedes ejus.
Psalms 131 8 Surge, Domine, in requiem tuam, tu et arca sanctificationis tuæ.
Psalms 131 9 Sacerdotes tui induantur justitiam, et sancti tui exsultent.
Psalms 131 10 Propter David, servum tuum, non avertas faciem christi tui.
Psalms 131 11 Juravit Dominus David veritatem, et non frustrabitur eam : De fructu ventris tui ponam super sedem tuam.
Psalms 131 12 Si custodierint filii tui testamentum meum, et testimonia mea hæc quæ docebo eos, et filii eorum usque in sæculum sedebunt super sedem tuam.
Psalms 131 13 Quoniam elegit Dominus Sion, elegit eam in habitationem sibi.
Psalms 131 14 Hæc requies mea in sæculum sæculi ; hic habitabo, quoniam elegi eam.
Psalms 131 15 Viduam ejus benedicens benedicam ; pauperes ejus saturabo panibus.
Psalms 131 16 Sacerdotes ejus induam salutari, et sancti ejus exsultatione exsultabunt.
Psalms 131 17 Illuc producam cornu David ; paravi lucernam christo meo.
Psalms 131 18 Inimicos ejus induam confusione ; super ipsum autem efflorebit sanctificatio mea.
Psalms 132 1 Canticum graduum David. Ecce quam bonum et quam jucundum, habitare fratres in unum !
Psalms 132 2 Sicut unguentum in capite, quod descendit in barbam, barbam Aaron, quod descendit in oram vestimenti ejus ;
Psalms 132 3 sicut ros Hermon, qui descendit in montem Sion. Quoniam illic mandavit Dominus benedictionem, et vitam usque in sæculum.
Psalms 133 1 Canticum graduum. Ecce nunc benedicite Dominum, omnes servi Domini : qui statis in domo Domini, in atriis domus Dei nostri.
Psalms 133 2 In noctibus extollite manus vestras in sancta, et benedicite Dominum.
Psalms 133 3 Benedicat te Dominus ex Sion, qui fecit cælum et terram.
Psalms 134 1 Alleluja. Laudate nomen Dominum ; laudate, servi, Dominum :
Psalms 134 2 qui statis in domo Domini, in atriis domus Dei nostri.
Psalms 134 3 Laudate Dominum, quia bonus Dominus ; psallite nomini ejus, quoniam suave.
Psalms 134 4 Quoniam Jacob elegit sibi Dominus, Israël in possessionem sibi.
Psalms 134 5 Quia ego cognovi quod magnus est Dominus, et Deus noster præ omnibus diis.
Psalms 134 6 Omnia quæcumque voluit Dominus fecit, in cælo, in terra, in mari et in omnibus abyssis.
Psalms 134 7 Educens nubes ab extremo terræ, fulgura in pluviam fecit ; qui producit ventos de thesauris suis.
Psalms 134 8 Qui percussit primogenita Ægypti, ab homine usque ad pecus.
Psalms 134 9 Et misit signa et prodigia in medio tui, Ægypte, in Pharaonem, et in omnes servos ejus.
Psalms 134 10 Qui percussit gentes multas, et occidit reges fortes :
Psalms 134 11 Sehon, regem Amorrhæorum, et Og, regem Basan, et omnia regna Chanaan ;
Psalms 134 12 et dedit terram eorum hæreditatem, hæreditatem Israël populo suo.
Psalms 134 13 Domine, nomen tuum in æternum ; Domine, memoriale tuum in generationem et generationem.
Psalms 134 14 Quia judicabit Dominus populum suum, et in servis suis deprecabitur.
Psalms 134 15 Simulacra gentium argentum et aurum, opera manuum hominum.
Psalms 134 16 Os habent, et non loquentur ; oculos habent, et non videbunt.
Psalms 134 17 Aures habent, et non audient ; neque enim est spiritus in ore ipsorum.
Psalms 134 18 Similes illis fiant qui faciunt ea, et omnes qui confidunt in eis.
Psalms 134 19 Domus Israël, benedicite Domino ; domus Aaron, benedicite Domino.
Psalms 134 20 Domus Levi, benedicite Domino ; qui timetis Dominum, benedicite Domino.
Psalms 134 21 Benedictus Dominus ex Sion, qui habitat in Jerusalem.
Psalms 135 1 Alleluja. Confitemini Domino, quoniam bonus, quoniam in æternum misericordia ejus.
Psalms 135 2 Confitemini Deo deorum, quoniam in æternum misericordia ejus.
Psalms 135 3 Confitemini Domino dominorum, quoniam in æternum misericordia ejus.
Psalms 135 4 Qui facit mirabilia magna solus, quoniam in æternum misericordia ejus.
Psalms 135 5 Qui fecit cælos in intellectu, quoniam in æternum misericordia ejus.
Psalms 135 6 Qui firmavit terram super aquas, quoniam in æternum misericordia ejus.
Psalms 135 7 Qui fecit luminaria magna, quoniam in æternum misericordia ejus :
Psalms 135 8 solem in potestatem diei, quoniam in æternum misericordia ejus ;
Psalms 135 9 lunam et stellas in potestatem noctis, quoniam in æternum misericordia ejus.
Psalms 135 10 Qui percussit Ægyptum cum primogenitis eorum, quoniam in æternum misericordia ejus.
Psalms 135 11 Qui eduxit Israël de medio eorum, quoniam in æternum misericordia ejus,
Psalms 135 12 in manu potenti et brachio excelso, quoniam in æternum misericordia ejus.
Psalms 135 13 Qui divisit mare Rubrum in divisiones, quoniam in æternum misericordia ejus ;
Psalms 135 14 et eduxit Israël per medium ejus, quoniam in æternum misericordia ejus ;
Psalms 135 15 et excussit Pharaonem et virtutem ejus in mari Rubro, quoniam in æternum misericordia ejus.
Psalms 135 16 Qui traduxit populum suum per desertum, quoniam in æternum misericordia ejus.
Psalms 135 17 Qui percussit reges magnos, quoniam in æternum misericordia ejus ;
Psalms 135 18 et occidit reges fortes, quoniam in æternum misericordia ejus :
Psalms 135 19 Sehon, regem Amorrhæorum, quoniam in æternum misericordia ejus ;
Psalms 135 20 et Og, regem Basan, quoniam in æternum misericordia ejus ;
Psalms 135 21 et dedit terram eorum hæreditatem, quoniam in æternum misericordia ejus ;
Psalms 135 22 hæreditatem Israël, servo suo, quoniam in æternum misericordia ejus.
Psalms 135 23 Quia in humilitate nostra memor fuit nostri, quoniam in æternum misericordia ejus ;
Psalms 135 24 et redimit nos ab inimicis nostris, quoniam in æternum misericordia ejus.
Psalms 135 25 Qui dat escam omni carni, quoniam in æternum misericordia ejus.
Psalms 135 26 Confitemini Deo cæli, quoniam in æternum misericordia ejus. Confitemini Domino dominorum, quoniam in æternum misericordia ejus.
Psalms 136 1 Psalmus David, Jeremiæ. Super flumina Babylonis illic sedimus et flevimus, cum recordaremur Sion.
Psalms 136 2 In salicibus in medio ejus suspendimus organa nostra ;
Psalms 136 3 quia illic interrogaverunt nos, qui captivos duxerunt nos, verba cantionum ; et qui abduxerunt nos : Hymnum cantate nobis de canticis Sion.
Psalms 136 4 Quomodo cantabimus canticum Domini in terra aliena ?
Psalms 136 5 Si oblitus fuero tui, Jerusalem, oblivioni detur dextera mea.
Psalms 136 6 Adhæreat lingua mea faucibus meis, si non meminero tui ; si non proposuero Jerusalem in principio lætitiæ meæ.
Psalms 136 7 Memor esto, Domine, filiorum Edom, in die Jerusalem, qui dicunt : Exinanite, exinanite usque ad fundamentum in ea.
Psalms 136 8 Filia Babylonis misera ! beatus qui retribuet tibi retributionem tuam quam retribuisti nobis.
Psalms 136 9 Beatus qui tenebit, et allidet parvulos tuos ad petram.
Psalms 137 1 Ipsi David. Confitebor tibi, Domine, in toto corde meo, quoniam audisti verba oris mei. In conspectu angelorum psallam tibi,
Psalms 137 2 adorabo ad templum sanctum tuum, et confitebor nomini tuo super misericordia tua et veritate tua, quoniam magnificasti super omne nomen sanctum tuum.
Psalms 137 3 In quacumque die invocavero te, exaudi me ; multiplicabis in anima mea virtutem.
Psalms 137 4 Confiteantur tibi, Domine, omnes reges terræ, quia audierunt omnia verba oris tui ;
Psalms 137 5 et cantent in viis Domini, quoniam magna est gloria Domini ;
Psalms 137 6 quoniam excelsus Dominus, et humilia respicit, et alta a longe cognoscit.
Psalms 137 7 Si ambulavero in medio tribulationis, vivificabis me ; et super iram inimicorum meorum extendisti manum tuam, et salvum me fecit dextera tua.
Psalms 137 8 Dominus retribuet pro me. Domine, misericordia tua in sæculum ; opera manuum tuarum ne despicias.
Psalms 138 1 In finem, psalmus David. Domine, probasti me, et cognovisti me ;
Psalms 138 2 tu cognovisti sessionem meam et resurrectionem meam.
Psalms 138 3 Intellexisti cogitationes meas de longe ; semitam meam et funiculum meum investigasti ;
Psalms 138 4 et omnes vias meas prævidisti, quia non est sermo in lingua mea.
Psalms 138 5 Ecce, Domine, tu cognovisti omnia, novissima et antiqua. Tu formasti me, et posuisti super me manum tuam.
Psalms 138 6 Mirabilis facta est scientia tua ex me ; confortata est, et non potero ad eam.
Psalms 138 7 Quo ibo a spiritu tuo ? et quo a facie tua fugiam ?
Psalms 138 8 Si ascendero in cælum, tu illic es ; si descendero in infernum, ades.
Psalms 138 9 Si sumpsero pennas meas diluculo, et habitavero in extremis maris,
Psalms 138 10 etenim illuc manus tua deducet me, et tenebit me dextera tua.
Psalms 138 11 Et dixi : Forsitan tenebræ conculcabunt me ; et nox illuminatio mea in deliciis meis.
Psalms 138 12 Quia tenebræ non obscurabuntur a te, et nox sicut dies illuminabitur ; sicut tenebræ ejus, ita et lumen ejus.
Psalms 138 13 Quia tu possedisti renes meos ; suscepisti me de utero matris meæ.
Psalms 138 14 Confitebor tibi, quia terribiliter magnificatus es ; mirabilia opera tua, et anima mea cognoscit nimis.
Psalms 138 15 Non est occultatum os meum a te, quod fecisti in occulto ; et substantia mea in inferioribus terræ.
Psalms 138 16 Imperfectum meum viderunt oculi tui, et in libro tuo omnes scribentur. Dies formabuntur, et nemo in eis.
Psalms 138 17 Mihi autem nimis honorificati sunt amici tui, Deus ; nimis confortatus est principatus eorum.
Psalms 138 18 Dinumerabo eos, et super arenam multiplicabuntur. Exsurrexi, et adhuc sum tecum.
Psalms 138 19 Si occideris, Deus, peccatores, viri sanguinum, declinate a me ;
Psalms 138 20 quia dicitis in cogitatione : Accipient in vanitate civitates tuas.
Psalms 138 21 Nonne qui oderunt te, Domine, oderam ? et super inimicos tuos tabescebam ?
Psalms 138 22 Perfecto odio oderam illos, et inimici facti sunt mihi.
Psalms 138 23 Proba me, Deus, et scito cor meum ; interroga me, et cognosce semitas meas.
Psalms 138 24 Et vide si via iniquitatis in me est ; et deduc me in via æterna.
Psalms 139 1 In finem. Psalmus David.
Psalms 139 2 Eripe me, Domine, ab homine malo ; a viro iniquo eripe me.
Psalms 139 3 Qui cogitaverunt iniquitates in corde, tota die constituebant prælia.
Psalms 139 4 Acuerunt linguas suas sicut serpentis ; venenum aspidum sub labiis eorum.
Psalms 139 5 Custodi me, Domine, de manu peccatoris, et ab hominibus iniquis eripe me : qui cogitaverunt supplantare gressus meos ;
Psalms 139 6 absconderunt superbi laqueum mihi, et funes extenderunt in laqueum ; juxta iter scandalum posuerunt mihi.
Psalms 139 7 Dixi Domino : Deus meus es tu ; exaudi, Domine, vocem deprecationis meæ.
Psalms 139 8 Domine, Domine, virtus salutis meæ, obumbrasti super caput meum in die belli.
Psalms 139 9 Ne tradas me, Domine, a desiderio meo peccatori ; cogitaverunt contra me ; ne derelinquas me, ne forte exaltentur.
Psalms 139 10 Caput circuitus eorum, labor labiorum ipsorum operiet eos.
Psalms 139 11 Cadent super eos carbones, in ignem dejicies eos ; in miseriis non subsistent.
Psalms 139 12 Vir linguosus non dirigetur in terra, virum injustum mala capient in interitu.
Psalms 139 13 Cognovi quia faciet Dominus judicium inopis, et vindictam pauperum.
Psalms 139 14 Verumtamen justi confitebuntur nomini tuo ; et habitabunt recti cum vultu tuo.
Psalms 140 1 Psalmus David. Domine, clamavi ad te, exaudi me ; intende voci meæ, cum clamavero ad te.
Psalms 140 2 Dirigatur oratio mea sicut incensum in conspectu tuo ; elevatio manuum mearum sacrificium vespertinum.
Psalms 140 3 Pone, Domine, custodiam ori meo, et ostium circumstantiæ labiis meis.
Psalms 140 4 Non declines cor meum in verba malitiæ, ad excusandas excusationes in peccatis ; cum hominibus operantibus iniquitatem ; et non communicabo cum electis eorum.
Psalms 140 5 Corripiet me justus in misericordia, et increpabit me : oleum autem peccatoris non impinguet caput meum, quoniam adhuc et oratio mea in beneplacitis eorum.
Psalms 140 6 Absorpti sunt juncti petræ judices eorum ; audient verba mea, quoniam potuerunt.
Psalms 140 7 Sicut crassitudo terræ erupta est super terram ; dissipata sunt ossa nostra secus infernum.
Psalms 140 8 Quia ad te, Domine, Domine, oculi mei ; in te speravi, non auferas animam meam.
Psalms 140 9 Custodi me a laqueo quem statuerunt mihi, et a scandalis operantium iniquitatem.
Psalms 140 10 Cadent in retiaculo ejus peccatores : singulariter sum ego, donec transeam.
Psalms 141 1 Intellectus David, cum esset in spelunca, oratio.
Psalms 141 2 Voce mea ad Dominum clamavi, voce mea ad Dominum deprecatus sum.
Psalms 141 3 Effundo in conspectu ejus orationem meam ; et tribulationem meam ante ipsum pronuntio.
Psalms 141 4 In deficiendo ex me spiritum meum, et tu cognovisti semitas meas ; in via hac qua ambulabam absconderunt laqueum mihi.
Psalms 141 5 Considerabam ad dexteram, et videbam, et non erat qui cognosceret me : periit fuga a me, et non est qui requirat animam meam.
Psalms 141 6 Clamavi ad te, Domine ; dixi : Tu es spes mea, portio mea in terra viventium.
Psalms 141 7 Intende ad deprecationem meam, quia humiliatus sum nimis. Libera me a persequentibus me, quia confortati sunt super me.
Psalms 141 8 Educ de custodia animam meam ad confitendum nomini tuo ; me exspectant justi donec retribuas mihi.
Psalms 142 1 Psalmus David, quando persequebatur eum Absalom, filius ejus. Domine, exaudi orationem meam ; auribus percipe obsecrationem meam in veritate tua ; exaudi me in tua justitia.
Psalms 142 2 Et non intres in judicium cum servo tuo, quia non justificabitur in conspectu tuo omnis vivens.
Psalms 142 3 Quia persecutus est inimicus animam meam, humiliavit in terra vitam meam ; collocavit me in obscuris, sicut mortuos sæculi.
Psalms 142 4 Et anxiatus est super me spiritus meus ; in me turbatum est cor meum.
Psalms 142 5 Memor fui dierum antiquorum : meditatus sum in omnibus operibus tuis, in factis manuum tuarum meditabar.
Psalms 142 6 Expandi manus meas ad te ; anima mea sicut terra sine aqua tibi.
Psalms 142 7 Velociter exaudi me, Domine ; defecit spiritus meus. Non avertas faciem tuam a me, et similis ero descendentibus in lacum.
Psalms 142 8 Auditam fac mihi mane misericordiam tuam, quia in te speravi. Notam fac mihi viam in qua ambulem, quia ad te levavi animam meam.
Psalms 142 9 Eripe me de inimicis meis, Domine ; ad te confugi.
Psalms 142 10 Doce me facere voluntatem tuam, quia Deus meus es tu. Spiritus tuus bonus deducet me in terram rectam.
Psalms 142 11 Propter nomen tuum, Domine, vivificabis me ; in æquitate tua, educes de tribulatione animam meam ;
Psalms 142 12 et in misericordia tua disperdes inimicos meos, et perdes omnes qui tribulant animam meam, quoniam ego servus tuus sum.
Psalms 143 1 Psalmus David. Adversus Goliath. Benedictus Dominus Deus meus, qui docet manus meas ad prælium, et digitos meos ad bellum.
Psalms 143 2 Misericordia mea et refugium meum, susceptor meus et liberator meus ; protector meus, et in ipso speravi ; qui subdit populum meum sub me.
Psalms 143 3 Domine, quid est homo, quia innotuisti ei ? aut filius hominis, quia reputas eum ?
Psalms 143 4 Homo vanitati similis factus est ; dies ejus sicut umbra prætereunt.
Psalms 143 5 Domine, inclina cælos tuos, et descende ; tange montes, et fumigabunt.
Psalms 143 6 Fulgura coruscationem, et dissipabis eos ; emitte sagittas tuas, et conturbabis eos.
Psalms 143 7 Emitte manum tuam de alto : eripe me, et libera me de aquis multis, de manu filiorum alienorum :
Psalms 143 8 quorum os locutum est vanitatem, et dextera eorum dextera iniquitatis.
Psalms 143 9 Deus, canticum novum cantabo tibi ; in psalterio decachordo psallam tibi.
Psalms 143 10 Qui das salutem regibus, qui redemisti David servum tuum de gladio maligno,
Psalms 143 11 eripe me, et erue me de manu filiorum alienorum, quorum os locutum est vanitatem, et dextera eorum dextera iniquitatis.
Psalms 143 12 Quorum filii sicut novellæ plantationes in juventute sua ; filiæ eorum compositæ, circumornatæ ut similitudo templi.
Psalms 143 13 Promptuaria eorum plena, eructantia ex hoc in illud ; oves eorum fœtosæ, abundantes in egressibus suis ;
Psalms 143 14 boves eorum crassæ. Non est ruina maceriæ, neque transitus, neque clamor in plateis eorum.
Psalms 143 15 Beatum dixerunt populum cui hæc sunt ; beatus populus cujus Dominus Deus ejus.
Psalms 144 1 Laudatio ipsi David. Exaltabo te, Deus meus rex ; et benedicam nomini tuo in sæculum, et in sæculum sæculi.
Psalms 144 2 Per singulos dies benedicam tibi, et laudabo nomen tuum in sæculum, et in sæculum sæculi.
Psalms 144 3 Magnus Dominus, et laudabilis nimis ; et magnitudinis ejus non est finis.
Psalms 144 4 Generatio et generatio laudabit opera tua, et potentiam tuam pronuntiabunt.
Psalms 144 5 Magnificentiam gloriæ sanctitatis tuæ loquentur, et mirabilia tua narrabunt.
Psalms 144 6 Et virtutem terribilium tuorum dicent, et magnitudinem tuam narrabunt.
Psalms 144 7 Memoriam abundantiæ suavitatis tuæ eructabunt, et justitia tua exsultabunt.
Psalms 144 8 Miserator et misericors Dominus ; patiens, et multum misericors.
Psalms 144 9 Suavis Dominus universis ; et miserationes ejus super omnia opera ejus.
Psalms 144 10 Confiteantur tibi, Domine, omnia opera tua ; et sancti tui benedicant tibi.
Psalms 144 11 Gloriam regni tui dicent, et potentiam tuam loquentur ;
Psalms 144 12 ut notam faciant filiis hominum potentiam tuam, et gloriam magnificentiæ regni tui.
Psalms 144 13 Regnum tuum regnum omnium sæculorum ; et dominatio tua in omni generatione et generationem. Fidelis Dominus in omnibus verbis suis, et sanctus in omnibus operibus suis.
Psalms 144 14 Allevat Dominus omnes qui corruunt, et erigit omnes elisos.
Psalms 144 15 Oculi omnium in te sperant, Domine ; et tu das escam illorum in tempore opportuno.
Psalms 144 16 Aperis tu manum tuam, et imples omne animal benedictione.
Psalms 144 17 Justus Dominus in omnibus viis suis, et sanctus in omnibus operibus suis.
Psalms 144 18 Prope est Dominus omnibus invocantibus eum, omnibus invocantibus eum in veritate.
Psalms 144 19 Voluntatem timentium se faciet ; et deprecationem eorum exaudiet, et salvos faciet eos.
Psalms 144 20 Custodit Dominus omnes diligentes se, et omnes peccatores disperdet.
Psalms 144 21 Laudationem Domini loquetur os meum ; et benedicat omnis caro nomini sancto ejus in sæculum, et in sæculum sæculi.
Psalms 145 1 Alleluja, Aggæi et Zachariæ.
Psalms 145 2 Lauda, anima mea, Dominum. Laudabo Dominum in vita mea ; psallam Deo meo quamdiu fuero. Nolite confidere in principibus,
Psalms 145 3 in filiis hominum, in quibus non est salus.
Psalms 145 4 Exibit spiritus ejus, et revertetur in terram suam ; in illa die peribunt omnes cogitationes eorum.
Psalms 145 5 Beatus cujus Deus Jacob adjutor ejus, spes ejus in Domino Deo ipsius :
Psalms 145 6 qui fecit cælum et terram, mare, et omnia quæ in eis sunt.
Psalms 145 7 Qui custodit veritatem in sæculum ; facit judicium injuriam patientibus ; dat escam esurientibus. Dominus solvit compeditos,
Psalms 145 8 Dominus illuminat cæcos. Dominus erigit elisos ; Dominus diligit justos.
Psalms 145 9 Dominus custodit advenas ; pupillum et viduam suscipiet, et vias peccatorum disperdet.
Psalms 145 10 Regnabit Dominus in sæcula ; Deus tuus, Sion, in generationem et generationem.
Psalms 146 1 Alleluja. Laudate Dominum, quoniam bonus est psalmus ; Deo nostro sit jucunda, decoraque laudatio.
Psalms 146 2 Ædificans Jerusalem Dominus, dispersiones Israëlis congregabit ;
Psalms 146 3 qui sanat contritos corde, et alligat contritiones eorum ;
Psalms 146 4 qui numerat multitudinem stellarum, et omnibus eis nomina vocat.
Psalms 146 5 Magnus Dominus noster, et magna virtus ejus ; et sapientiæ ejus non est numerus.
Psalms 146 6 Suscipiens mansuetos Dominus ; humilians autem peccatores usque ad terram.
Psalms 146 7 Præcinite Domino in confessione, psallite Deo nostro in cithara.
Psalms 146 8 Qui operit cælum nubibus, et parat terræ pluviam ; qui producit in montibus fœnum, et herbam servituti hominum ;
Psalms 146 9 qui dat jumentis escam ipsorum, et pullis corvorum invocantibus eum.
Psalms 146 10 Non in fortitudine equi voluntatem habebit, nec in tibiis viri beneplacitum erit ei.
Psalms 146 11 Beneplacitum est Domino super timentes eum, et in eis qui sperant super misericordia ejus.
Psalms 147 1 Alleluja. Lauda, Jerusalem, Dominum ; lauda Deum tuum, Sion.
Psalms 147 2 Quoniam confortavit seras portarum tuarum, benedixit filiis tuis in te.
Psalms 147 3 Qui posuit fines tuos pacem, et adipe frumenti satiat te.
Psalms 147 4 Qui emittit eloquium suum terræ, velociter currit sermo ejus.
Psalms 147 5 Qui dat nivem sicut lanam, nebulam sicut cinerem spargit.
Psalms 147 6 Mittit crystallum suum sicut buccellas : ante faciem frigoris ejus quis sustinebit ?
Psalms 147 7 Emittet verbum suum, et liquefaciet ea ; flabit spiritus ejus, et fluent aquæ.
Psalms 147 8 Qui annuntiat verbum suum Jacob, justitias et judicia sua Israël.
Psalms 147 9 Non fecit taliter omni nationi, et judicia sua non manifestavit eis. Alleluja.
Psalms 148 1 Alleluja. Laudate Dominum de cælis ; laudate eum in excelsis.
Psalms 148 2 Laudate eum, omnes angeli ejus ; laudate eum, omnes virtutes ejus.
Psalms 148 3 Laudate eum, sol et luna ; laudate eum, omnes stellæ et lumen.
Psalms 148 4 Laudate eum, cæli cælorum ; et aquæ omnes quæ super cælos sunt,
Psalms 148 5 laudent nomen Domini. Quia ipse dixit, et facta sunt ; ipse mandavit, et creata sunt.
Psalms 148 6 Statuit ea in æternum, et in sæculum sæculi ; præceptum posuit, et non præteribit.
Psalms 148 7 Laudate Dominum de terra, dracones et omnes abyssi ;
Psalms 148 8 ignis, grando, nix, glacies, spiritus procellarum, quæ faciunt verbum ejus ;
Psalms 148 9 montes, et omnes colles ; ligna fructifera, et omnes cedri ;
Psalms 148 10 bestiæ, et universa pecora ; serpentes, et volucres pennatæ ;
Psalms 148 11 reges terræ et omnes populi, principes et omnes judices terræ ;
Psalms 148 12 juvenes et virgines, senes cum junioribus laudent nomen Domini,
Psalms 148 13 quia exaltatum est nomen ejus solius.
Psalms 148 14 Confessio ejus super cælum et terram ; et exaltavit cornu populi sui. Hymnus omnibus sanctis ejus ; filiis Israël, populo appropinquanti sibi. Alleluja.
Psalms 149 1 Alleluja. Cantate Domino canticum novum ; laus ejus in ecclesia sanctorum.
Psalms 149 2 Lætetur Israël in eo qui fecit eum, et filii Sion exsultent in rege suo.
Psalms 149 3 Laudent nomen ejus in choro, in tympano et psalterio psallant ei.
Psalms 149 4 Quia beneplacitum est Domino in populo suo, et exaltabit mansuetos in salutem.
Psalms 149 5 Exsultabunt sancti in gloria, lætabuntur in cubilibus suis.
Psalms 149 6 Exaltationes Dei in gutture eorum : et gladii ancipites in manibus eorum :
Psalms 149 7 ad faciendam vindictam in nationibus, increpationes in populis ;
Psalms 149 8 ad alligandos reges eorum in compedibus, et nobiles eorum in manicis ferreis ;
Psalms 149 9 ut faciant in eis judicium conscriptum : gloria hæc est omnibus sanctis ejus. Alleluja.
Psalms 150 1 Alleluja. Laudate Dominum in sanctis ejus ; laudate eum in firmamento virtutis ejus.
Psalms 150 2 Laudate eum in virtutibus ejus ; laudate eum secundum multitudinem magnitudinis ejus.
Psalms 150 3 Laudate eum in sono tubæ ; laudate eum in psalterio et cithara.
Psalms 150 4 Laudate eum in tympano et choro ; laudate eum in chordis et organo.
Psalms 150 5 Laudate eum in cymbalis benesonantibus ; laudate eum in cymbalis jubilationis.
Psalms 150 6 Omnis spiritus laudet Dominum ! Alleluja.
Proverbs 1 1 Parabolæ Salomonis, filii David, regis Israël,
Proverbs 1 2 ad sciendam sapientiam et disciplinam ;
Proverbs 1 3 ad intelligenda verba prudentiæ, et suscipiendam erudtionem doctrinæ, justitiam, et judicium, et æquitatem :
Proverbs 1 4 ut detur parvulis astutia, adolescenti scientia et intellectus.
Proverbs 1 5 Audiens sapiens, sapientior erit, et intelligens gubernacula possidebit.
Proverbs 1 6 Animadvertet parabolam et interpretationem, verba sapientum et ænigmata eorum.
Proverbs 1 7 Timor Domini principium sapientiæ ; sapientiam atque doctrinam stulti despiciunt.
Proverbs 1 8 Audi, fili mi, disciplinam patris tui, et ne dimittas legem matris tuæ :
Proverbs 1 9 ut addatur gratia capiti tuo, et torques collo tuo.
Proverbs 1 10 Fili mi, si te lactaverint peccatores, ne acquiescas eis.
Proverbs 1 11 Si dixerint : Veni nobiscum, insidiemur sanguini ; abscondamus tendiculas contra insontem frustra ;
Proverbs 1 12 deglutiamus eum sicut infernus viventem, et integrum quasi descendentem in lacum :
Proverbs 1 13 omnem pretiosam substantiam reperiemus ; implebimus domos nostras spoliis ;
Proverbs 1 14 sortem mitte nobiscum, marsupium unum sit omnium nostrum :
Proverbs 1 15 fili mi, ne ambules cum eis ; prohibe pedem tuum a semitis eorum :
Proverbs 1 16 pedes enim illorum ad malum currunt, et festinant ut effundant sanguinem.
Proverbs 1 17 Frustra autem jacitur rete ante oculos pennatorum.
Proverbs 1 18 Ipsi quoque contra sanguinem suum insidiantur, et moliuntur fraudes contra animas suas.
Proverbs 1 19 Sic semitæ omnis avari : animas possidentium rapiunt.
Proverbs 1 20 Sapientia foris prædicat ; in plateis dat vocem suam :
Proverbs 1 21 in capite turbarum clamitat ; in foribus portarum urbis profert verba sua, dicens :
Proverbs 1 22 Usquequo, parvuli, diligitis infantiam, et stulti ea quæ sibi sunt noxia cupient, et imprudentes odibunt scientiam ?
Proverbs 1 23 convertimini ad correptionem meam. En proferam vobis spiritum meum, et ostendam vobis verba mea.
Proverbs 1 24 Quia vocavi, et renuistis ; extendi manum meam, et non fuit qui aspiceret :
Proverbs 1 25 despexistis omne consilium meum, et increpationes meas neglexistis.
Proverbs 1 26 Ego quoque in interitu vestro ridebo, et subsannabo cum vobis id quod timebatis advenerit.
Proverbs 1 27 Cum irruerit repentina calamitas, et interitus quasi tempestas ingruerit ; quando venerit super vos tribulatio et angustia ;
Proverbs 1 28 tunc invocabunt me, et non exaudiam ; mane consurgent, et non invenient me :
Proverbs 1 29 eo quod exosam habuerint disciplinam, et timorem Domini non susceperint,
Proverbs 1 30 nec acquieverint consilio meo, et detraxerint universæ correptioni meæ.
Proverbs 1 31 Comedent igitur fructus viæ suæ, suisque consiliis saturabuntur.
Proverbs 1 32 Aversio parvulorum interficiet eos, et prosperitas stultorum perdet illos.
Proverbs 1 33 Qui autem me audierit absque terrore requiescet, et abundantia perfruetur, timore malorum sublato.
Proverbs 2 1 Fili mi, si susceperis sermones meos, et mandata mea absconderis penes te :
Proverbs 2 2 ut audiat sapientiam auris tua, inclina cor tuum ad cognoscendam prudentiam.
Proverbs 2 3 Si enim sapientiam invocaveris, et inclinaveris cor tuum prudentiæ ;
Proverbs 2 4 si quæsieris eam quasi pecuniam, et sicut thesauros effoderis illam :
Proverbs 2 5 tunc intelliges timorem Domini, et scientiam Dei invenies,
Proverbs 2 6 quia Dominus dat sapientiam, et ex ore ejus prudentia et scientia.
Proverbs 2 7 Custodiet rectorum salutem, et proteget gradientes simpliciter,
Proverbs 2 8 servans semitas justitiæ, et vias sanctorum custodiens.
Proverbs 2 9 Tunc intelliges justitiam, et judicium, et æquitatem, et omnem semitam bonam.
Proverbs 2 10 Si intraverit sapientia cor tuum, et scientia animæ tuæ placuerit,
Proverbs 2 11 consilium custodiet te, et prudentia servabit te ;
Proverbs 2 12 ut eruaris a via mala, et ab homine qui perversa loquitur ;
Proverbs 2 13 qui relinquunt iter rectum, et ambulant per vias tenebrosas ;
Proverbs 2 14 qui lætantur cum malefecerint, et exsultant in rebus pessimis ;
Proverbs 2 15 quorum viæ perversæ sunt, et infames gressus eorum.
Proverbs 2 16 Ut eruaris a muliere aliena, et ab extranea quæ mollit sermones suos,
Proverbs 2 17 et relinquit ducem pubertatis suæ,
Proverbs 2 18 et pacti Dei sui oblita est. Inclinata est enim ad mortem domus ejus, et ad inferos semitæ ipsius.
Proverbs 2 19 Omnes qui ingrediuntur ad eam non revertentur, nec apprehendent semitas vitæ.
Proverbs 2 20 Ut ambules in via bona, et cales justorum custodias :
Proverbs 2 21 qui enim recti sunt habitabunt in terra, et simplices permanebunt in ea ;
Proverbs 2 22 impii vero de terra perdentur, et qui inique agunt auferentur ex ea.
Proverbs 3 1 Fili mi, ne obliviscaris legis meæ, et præcepta mea cor tuum custodiat ;
Proverbs 3 2 longitudinem enim dierum, et annos vitæ, et pacem apponent tibi.
Proverbs 3 3 Misericordia et veritas te non deserant ; circumda eas gutturi tuo, et describe in tabulis cordis tui ;
Proverbs 3 4 et invenies gratiam, et disciplinam bonam, coram Deo et hominibus.
Proverbs 3 5 Habe fiduciam in Domino ex toto corde tuo, et ne innitaris prudentiæ tuæ.
Proverbs 3 6 In omnibus viis tuis cogita illum, et ipse diriget gressus tuos.
Proverbs 3 7 Ne sis sapiens apud temetipsum ; time Deum, et recede a malo :
Proverbs 3 8 sanitas quippe erit umbilico tuo, et irrigatio ossium tuorum.
Proverbs 3 9 Honora Dominum de tua substantia, et de primitiis omnium frugum tuarum da ei ;
Proverbs 3 10 et implebuntur horrea tua saturitate, et vino torcularia tua redundabunt.
Proverbs 3 11 Disciplinam Domini, fili mi, ne abjicias, nec deficias cum ab eo corriperis :
Proverbs 3 12 quem enim diligit Dominus corripit, et quasi pater in filio complacet sibi.
Proverbs 3 13 Beatus homo qui invenit sapientiam, et qui affluit prudentia.
Proverbs 3 14 Melior est acquisitio ejus negotiatione argenti, et auri primi et purissimi fructus ejus.
Proverbs 3 15 Pretiosior est cunctis opibus, et omnia quæ desiderantur huic non valent comparari.
Proverbs 3 16 Longitudo dierum in dextera ejus, et in sinistra illius divitiæ et gloria.
Proverbs 3 17 Viæ ejus viæ pulchræ, et omnes semitæ illius pacificæ.
Proverbs 3 18 Lignum vitæ est his qui apprehenderint eam, et qui tenuerit eam beatus.
Proverbs 3 19 Dominus sapientia fundavit terram, stabilivit cælos prudentia.
Proverbs 3 20 Sapientia illius eruperunt abyssi, et nubes rore concrescunt.
Proverbs 3 21 Fili mi, ne effluant hæc ab oculis tuis. Custodi legem atque consilium,
Proverbs 3 22 et erit vita animæ tuæ, et gratia faucibus tuis.
Proverbs 3 23 Tunc ambulabis fiducialiter in via tua, et pes tuus non impinget.
Proverbs 3 24 Si dormieris, non timebis ; quiesces, et suavis erit somnus tuus.
Proverbs 3 25 Ne paveas repentino terrore, et irruentes tibi potentias impiorum.
Proverbs 3 26 Dominus enim erit in latere tuo, et custodiet pedem tuum, ne capiaris.
Proverbs 3 27 Noli prohibere benefacere eum qui potest ; si vales, et ipse benefac.
Proverbs 3 28 Ne dicas amico tuo : Vade, et revertere, cras dabo tibi, cum statim possis dare.
Proverbs 3 29 Ne moliaris amico tuo malum, cum ille in te habeat fiduciam.
Proverbs 3 30 Ne contendas adversus hominem frustra, cum ipse tibi nihil mali fecerit.
Proverbs 3 31 Ne æmuleris hominem injustum, nec imiteris vias ejus :
Proverbs 3 32 quia abominatio Domini est omnis illusor, et cum simplicibus sermocinatio ejus.
Proverbs 3 33 Egestas a Domino in domo impii ; habitacula autem justorum benedicentur.
Proverbs 3 34 Ipse deludet illusores, et mansuetis dabit gratiam.
Proverbs 3 35 Gloriam sapientes possidebunt ; stultorum exaltatio ignominia.
Proverbs 4 1 Audite, filii, disciplinam patris, et attendite ut sciatis prudentiam.
Proverbs 4 2 Donum bonum tribuam vobis : legem meam ne derelinquatis.
Proverbs 4 3 Nam et ego filius fui patris mei, tenellus et unigenitus coram matre mea.
Proverbs 4 4 Et docebat me, atque dicebat : Suscipiat verba mea cor tuum ; custodi præcepta mea, et vives.
Proverbs 4 5 Posside sapientiam, posside prudentiam. Ne obliviscaris, neque declines a verbis oris mei.
Proverbs 4 6 Ne dimittas eam, et custodiet te : dilige eam, et conservabit te.
Proverbs 4 7 Principium sapientiæ, posside sapientiam ; et in omni possessione tua acquire prudentiam.
Proverbs 4 8 Arripe illam, et exaltabit te ; glorificaberis ab ea cum eam fueris amplexatus.
Proverbs 4 9 Dabit capiti tuo augmenta gratiarum, et corona inclyta proteget te.
Proverbs 4 10 Audi, fili mi, et suscipe verba mea, ut multiplicentur tibi anni vitæ.
Proverbs 4 11 Viam sapientiæ monstrabo tibi ; ducam te per semitas æquitatis ;
Proverbs 4 12 quas cum ingressus fueris, non arctabuntur gressus tui, et currens non habebis offendiculum.
Proverbs 4 13 Tene disciplinam, ne dimittas eam ; custodi illam, quia ipsa est vita tua.
Proverbs 4 14 Ne delecteris in semitis impiorum, nec tibi placeat malorum via.
Proverbs 4 15 Fuge ab ea, nec transeas per illam ; declina, et desere eam.
Proverbs 4 16 Non enim dormiunt nisi malefecerint, et rapitur somnus ab eis nisi supplantaverint.
Proverbs 4 17 Comedunt panem impietatis, et vinum iniquitatis bibunt.
Proverbs 4 18 Justorum autem semita quasi lux splendens procedit, et crescit usque ad perfectam diem.
Proverbs 4 19 Via impiorum tenebrosa ; nesciunt ubi corruant.
Proverbs 4 20 Fili mi, ausculta sermones meos, et ad eloquia mea inclina aurem tuam.
Proverbs 4 21 Ne recedant ab oculis tuis, custodi ea in medio cordis tui :
Proverbs 4 22 vita enim sunt invenientibus ea, et universæ carni sanitas.
Proverbs 4 23 Omni custodia serva cor tuum, quia ex ipso vita procedit.
Proverbs 4 24 Remove a te os pravum, et detrahentia labia sint procul a te.
Proverbs 4 25 Oculi tui recta videant, et palpebræ tuæ præcedant gressus tuos.
Proverbs 4 26 Dirige semitam pedibus tuis, et omnes viæ tuæ stabilientur.
Proverbs 4 27 Ne declines ad dexteram neque ad sinistram ; averte pedem tuum a malo : vias enim quæ a dextris sunt novit Dominus : perversæ vero sunt quæ a sinistris sunt. Ipse autem rectos faciet cursus tuos, itinera autem tua in pace producet.
Proverbs 5 1 Fili mi, attende ad sapientiam meam, et prudentiæ meæ inclina aurem tuam :
Proverbs 5 2 ut custodias cogitationes, et disciplinam labia tua conservent. Ne attendas fallaciæ mulieris ;
Proverbs 5 3 favus enim distillans labia meretricis, et nitidius oleo guttur ejus :
Proverbs 5 4 novissima autem illius amara quasi absinthium, et acuta quasi gladius biceps.
Proverbs 5 5 Pedes ejus descendunt in mortem, et ad inferos gressus illius penetrant.
Proverbs 5 6 Per semitam vitæ non ambulant ; vagi sunt gressus ejus et investigabiles.
Proverbs 5 7 Nunc ergo, fili mi, audi, et ne recedas a verbis oris mei.
Proverbs 5 8 Longe fac ab ea viam tuam, et ne appropinques foribus domus ejus.
Proverbs 5 9 Ne des alienis honorem tuum, et annos tuos crudeli :
Proverbs 5 10 ne forte implentur extranei viribus tuis, et labores tui sint in domo aliena,
Proverbs 5 11 et gemas in novissimis, quando consumseris carnes tuas et corpus tuum, et dicas :
Proverbs 5 12 Cur detestatus sum disciplinam, et increpationibus non acquievit cor meum,
Proverbs 5 13 nec audivi vocem docentium me, et magistris non inclinavi aurem meam ?
Proverbs 5 14 pene fui in omni malo, in medio ecclesiæ et synagogæ.
Proverbs 5 15 Bibe aquam de cisterna tua, et fluenta putei tui ;
Proverbs 5 16 deriventur fontes tui foras, et in plateis aquas tuas divide.
Proverbs 5 17 Habeto eas solus, nec sint alieni participes tui.
Proverbs 5 18 Sit vena tua benedicta, et lætare cum muliere adolescentiæ tuæ.
Proverbs 5 19 Cerva carissima, et gratissimus hinnulus : ubera ejus inebrient te in omni tempore, in amore ejus delectare jugiter.
Proverbs 5 20 Quare seduceris, fili mi, ab aliena, et foveris in sinu alterius ?
Proverbs 5 21 Respicit Dominus vias hominis, et omnes gressus ejus considerat.
Proverbs 5 22 Iniquitates suas capiunt impium, et funibus peccatorum suorum constringitur.
Proverbs 5 23 Ipse morietur, quia non habuit disciplinam, et in multitudine stultitiæ suæ decipietur.
Proverbs 6 1 Fili mi, si spoponderis pro amico tuo, defixisti apud extraneum manum tuam ;
Proverbs 6 2 illaqueatus es verbis oris tui, et captus propriis sermonibus.
Proverbs 6 3 Fac ergo quod dico, fili mi, et temetipsum libera, quia incidisti in manum proximi tui. Discurre, festina, suscita amicum tuum.
Proverbs 6 4 Ne dederis somnum oculis tuis, nec dormitent palpebræ tuæ.
Proverbs 6 5 Eruere quasi damula de manu, et quasi avis de manu aucupis.
Proverbs 6 6 Vade ad formicam, o piger, et considera vias ejus, et disce sapientiam.
Proverbs 6 7 Quæ cum non habeat ducem, nec præceptorem, nec principem,
Proverbs 6 8 parat in æstate cibum sibi, et congregat in messe quod comedat.
Proverbs 6 9 Usquequo, piger, dormies ? quando consurges e somno tuo ?
Proverbs 6 10 Paululum dormies, paululum dormitabis, paululum conseres manus ut dormias ;
Proverbs 6 11 et veniet tibi quasi viator egestas, et pauperies quasi vir armatus. Si vero impiger fueris, veniet ut fons messis tua, et egestas longe fugiet a te.
Proverbs 6 12 Homo apostata vir inutilis, graditur ore perverso ;
Proverbs 6 13 annuit oculis, terit pede, digito loquitur,
Proverbs 6 14 pravo corde machinatur malum, et omni tempore jurgia seminat.
Proverbs 6 15 Huic extemplo veniet perditio sua, et subito conteretur, nec habebit ultra medicinam.
Proverbs 6 16 Sex sunt dies quæ odit Dominus, et septimum detestatur anima ejus :
Proverbs 6 17 oculos sublimes, linguam mendacem, manus effundentes innoxium sanguinem,
Proverbs 6 18 cor machinans cogitationes pessimas, pedes veloces ad currendum in malum,
Proverbs 6 19 proferentem mendacia testem fallacem, et eum qui seminat inter fratres discordias.
Proverbs 6 20 Conserva, fili mi, præcepta patris tui, et ne dimittas legem matris tuæ.
Proverbs 6 21 Liga ea in corde tuo jugiter, et circumda gutturi tuo.
Proverbs 6 22 Cum ambulaveris, gradiantur tecum ; cum dormieris, custodiant te : et evigilans loquere cum eis.
Proverbs 6 23 Quia mandatum lucerna est, et lex lux, et via vitæ increpatio disciplinæ ;
Proverbs 6 24 ut custodiant te a muliere mala, et a blanda lingua extraneæ.
Proverbs 6 25 Non concupiscat pulchritudinem ejus cor tuum, nec capiaris nutibus illius :
Proverbs 6 26 pretium enim scorti vix est unius panis, mulier autem viri pretiosam animam capit.
Proverbs 6 27 Numquid potest homo abscondere ignem in sinu suo, ut vestimenta illius non ardeant ?
Proverbs 6 28 aut ambulare super prunas, ut non comburantur plantæ ejus ?
Proverbs 6 29 Sic qui ingreditur ad mulierem proximi sui, non erit mundus cum tetigerit eam.
Proverbs 6 30 Non grandis est culpa cum quis furatus fuerit, furatur enim ut esurientem impleat animam ;
Proverbs 6 31 deprehensus quoque reddet septuplum, et omnem substantiam domus suæ tradet.
Proverbs 6 32 Qui autem adulter est, propter cordis inopiam perdet animam suam ;
Proverbs 6 33 turpitudinem et ignominiam congregat sibi, et opprobrium illius non delebitur :
Proverbs 6 34 quia zelus et furor viri non parcet in die vindictæ ;
Proverbs 6 35 nec acquiescet cujusquam precibus, nec suscipiet pro redemptione dona plurima.
Proverbs 7 1 Fili mi, custodi sermones meos, et præcepta mea reconde tibi.
Proverbs 7 2 Fili, serva mandata mea, et vives ; et legem meam quasi pupillam oculi tui :
Proverbs 7 3 liga eam in digitis tuis, scribe illam in tabulis cordis tui.
Proverbs 7 4 Dic sapientiæ : Soror mea es, et prudentiam voca amicam tuam :
Proverbs 7 5 ut custodiant te a muliere extranea, et ab aliena quæ verba sua dulcis facit.
Proverbs 7 6 De fenestra enim domus meæ per cancellos prospexi,
Proverbs 7 7 et video parvulos ; considero vecordem juvenem,
Proverbs 7 8 qui transit per plateam juxta angulum et prope viam domus illius graditur :
Proverbs 7 9 in obscuro, advesperascente die, in noctis tenebris et caligine.
Proverbs 7 10 Et ecce occurrit illi mulier ornatu meretricio, præparata ad capiendas animas : garrula et vaga,
Proverbs 7 11 quietis impatiens, nec valens in domo consistere pedibus suis ;
Proverbs 7 12 nunc foris, nunc in plateis, nunc juxta angulos insidians.
Proverbs 7 13 Apprehensumque deosculatur juvenem, et procaci vultu blanditur, dicens :
Proverbs 7 14 Victimas pro salute vovi, hodie reddidi vota mea ;
Proverbs 7 15 idcirco egressa sum in occursum tuum, desiderans te videre, et reperi.
Proverbs 7 16 Intexui funibus lectulum meum, stravi tapetibus pietis ex Ægypto ;
Proverbs 7 17 aspersi cubile meum myrrha, et aloë, et cinnamomo.
Proverbs 7 18 Veni, inebriemur uberibus, et fruamur cupitis amplexibus donec illucescat dies.
Proverbs 7 19 Non est enim vir in domo sua : abiit via longissima ;
Proverbs 7 20 sacculum pecuniæ secum tulit ; in die plenæ lunæ reversurus est in domum suam.
Proverbs 7 21 Irretivit eum multis sermonibus, et blanditiis labiorum protraxit illum.
Proverbs 7 22 Statim eam sequitur quasi bos ductus ad victimam, et quasi agnus lasciviens ; et ignorans quod ad vincula stultus trahatur :
Proverbs 7 23 donec transfigat sagitta jecur ejus ; velut si avis festinet ad laqueum, et nescit quod de periculo animæ illius agitur.
Proverbs 7 24 Nunc ergo, fili mi, audi me, et attende verbis oris mei.
Proverbs 7 25 Ne abstrahatur in viis illius mens tua, neque decipiaris semitis ejus ;
Proverbs 7 26 multos enim vulneratos dejecit, et fortissimi quique interfecti sunt ab ea.
Proverbs 7 27 Viæ inferi domus ejus, penetrantes in interiora mortis.
Proverbs 8 1 Numquid non sapientia clamitat, et prudentia dat vocem suam ?
Proverbs 8 2 In summis excelsisque verticibus supra viam, in mediis semitis stans,
Proverbs 8 3 juxta portas civitatis, in ipsis foribus loquitur, dicens :
Proverbs 8 4 O viri, ad vos clamito, et vox mea ad filios hominum.
Proverbs 8 5 Intelligite, parvuli, astutiam, et insipientes, animadvertite.
Proverbs 8 6 Audite, quoniam de rebus magnis locutura sum, et aperientur labia mea ut recta prædicent.
Proverbs 8 7 Veritatem meditabitur guttur meum, et labia mea detestabuntur impium.
Proverbs 8 8 Justi sunt omnes sermones mei : non est in eis pravum quid, neque perversum ;
Proverbs 8 9 recti sunt intelligentibus, et æqui invenientibus scientiam.
Proverbs 8 10 Accipite disciplinam meam, et non pecuniam ; doctrinam magis quam aurum eligite :
Proverbs 8 11 melior est enim sapientia cunctis pretiosissimis, et omne desiderabile ei non potest comparari.
Proverbs 8 12 Ego sapientia, habito in consilio, et eruditis intersum cogitationibus.
Proverbs 8 13 Timor Domini odit malum, arrogantiam et superbiam, et viam pravam, et os bilingue detestor.
Proverbs 8 14 Meum est consilium et æquitas ; mea est prudentia, mea est fortitudo.
Proverbs 8 15 Per me reges regnant, et legum conditores justa decernunt ;
Proverbs 8 16 per me principes imperant, et potentes decernunt justitiam.
Proverbs 8 17 Ego diligentes me diligo, et qui mane vigilant ad me, invenient me.
Proverbs 8 18 Mecum sunt divitiæ et gloria, opes superbæ et justitia.
Proverbs 8 19 Melior est enim fructus meus auro et lapide pretioso, et genimina me argento electo.
Proverbs 8 20 In viis justitiæ ambulo, in medio semitarum judicii,
Proverbs 8 21 ut ditem diligentes me, et thesauros eorum repleam.
Proverbs 8 22 Dominus possedit me in initio viarum suarum antequam quidquam faceret a principio.
Proverbs 8 23 Ab æterno ordinata sum, et ex antiquis antequam terra fieret.
Proverbs 8 24 Nondum erant abyssi, et ego jam concepta eram, necdum fontes aquarum eruperant ;
Proverbs 8 25 necdum montes gravi mole constiterant : ante colles ego parturiebar.
Proverbs 8 26 Adhuc terram non fecerat, et flumina, et cardines orbis terræ.
Proverbs 8 27 Quando præparabat cælos, aderam ; quando certa lege et gyro vallabat abyssos ;
Proverbs 8 28 quando æthera firmabat sursum, et librabat fontes aquarum ;
Proverbs 8 29 quando circumdabat mari terminum suum, et legem ponebat aquis, ne transirent fines suos : quando appendebat fundamenta terræ ;
Proverbs 8 30 cum eo eram, cuncta componens. Et delectabar per singulos dies, ludens coram eo omni tempore,
Proverbs 8 31 ludens in orbe terrarum ; et deliciæ meæ esse cum filiis hominum.
Proverbs 8 32 Nunc ergo, filii, audite me : beati qui custodiunt vias meas.
Proverbs 8 33 Audite disciplinam, et estote sapientes, et nolite abjicere eam.
Proverbs 8 34 Beatus homo qui audit me, et qui vigilat ad fores meas quotidie, et observat ad postes ostii mei.
Proverbs 8 35 Qui me invenerit, inveniet vitam, et hauriet salutem a Domino.
Proverbs 8 36 Qui autem in me peccaverit, lædet animam suam ; omnes qui me oderunt diligunt mortem.
Proverbs 9 1 Sapientia ædificavit sibi domum : excidit columnas septem.
Proverbs 9 2 Immolavit victimas suas, miscuit vinum, et proposuit mensam suam.
Proverbs 9 3 Misit ancillas suas ut vocarent ad arcem et ad mœnia civitatis.
Proverbs 9 4 Si quis est parvulus, veniat ad me. Et insipientibus locuta est :
Proverbs 9 5 Venite, comedite panem meum, et bibite vinum quod miscui vobis.
Proverbs 9 6 Relinquite infantiam, et vivite, et ambulate per vias prudentiæ.
Proverbs 9 7 Qui erudit derisorem, ipse injuriam sibi facit, et qui arguit impium, sibi maculam generat.
Proverbs 9 8 Noli arguere derisorem, ne oderit te ; argue sapientem, et diliget te.
Proverbs 9 9 Da sapienti occasionem, et addetur ei sapientia ; doce justum, et festinabit accipere.
Proverbs 9 10 Principium sapientiæ timor Domini, et scientia sanctorum prudentia.
Proverbs 9 11 Per me enim multiplicabuntur dies tui, et addentur tibi anni vitæ.
Proverbs 9 12 Si sapiens fueris, tibimetipsi eris ; si autem illusor, solus portabis malum.
Proverbs 9 13 Mulier stulta et clamosa, plenaque illecebris, et nihil omnino sciens,
Proverbs 9 14 sedit in foribus domus suæ, super sellam in excelso urbis loco,
Proverbs 9 15 ut vocaret transeuntes per viam, et pergentes itinere suo :
Proverbs 9 16 qui est parvulus declinet ad me. Et vecordi locuta est :
Proverbs 9 17 Aquæ furtivæ dulciores sunt, et panis absconditus suavior.
Proverbs 9 18 Et ignoravit quod ibi sint gigantes, et in profundis inferni convivæ ejus.
Proverbs 10 1 Filius sapiens lætificat patrem, filius vero stultus mœstitia est matris suæ.
Proverbs 10 2 Nil proderunt thesauri impietatis, justitia vero liberabit a morte.
Proverbs 10 3 Non affliget Dominus fame animam justi, et insidias impiorum subvertet.
Proverbs 10 4 Egestatem operata est manus remissa ; manus autem fortium divitias parat. Qui nititur mendaciis, hic pascit ventos ; idem autem ipse sequitur aves volantes.
Proverbs 10 5 Qui congregat in messe, filius sapiens est ; qui autem stertit æstate, filius confusionis.
Proverbs 10 6 Benedictio Domini super caput justi ; os autem impiorum operit iniquitas.
Proverbs 10 7 Memoria justi cum laudibus, et nomen impiorum putrescet.
Proverbs 10 8 Sapiens corde præcepta suscipit ; stultus cæditur labiis.
Proverbs 10 9 Qui ambulat simpliciter ambulat confidenter ; qui autem depravat vias suas manifestus erit.
Proverbs 10 10 Qui annuit oculo dabit dolorem ; et stultus labiis verberabitur.
Proverbs 10 11 Vena vitæ os justi, et os impiorum operit iniquitatem.
Proverbs 10 12 Odium suscitat rixas, et universa delicta operit caritas.
Proverbs 10 13 In labiis sapientis invenitur sapientia, et virga in dorso ejus qui indiget corde.
Proverbs 10 14 Sapientes abscondunt scientiam ; os autem stulti confusioni proximum est.
Proverbs 10 15 Substantia divitis, urbs fortitudinis ejus ; pavor pauperum egestas eorum.
Proverbs 10 16 Opus justi ad vitam, fructus autem impii ad peccatum.
Proverbs 10 17 Via vitæ custodienti disciplinam ; qui autem increpationes relinquit, errat.
Proverbs 10 18 Abscondunt odium labia mendacia ; qui profert contumeliam, insipiens est.
Proverbs 10 19 In multiloquio non deerit peccatum, qui autem moderatur labia sua prudentissimus est.
Proverbs 10 20 Argentum electum lingua justi ; cor autem impiorum pro nihilo.
Proverbs 10 21 Labia justi erudiunt plurimos ; qui autem indocti sunt in cordis egestate morientur.
Proverbs 10 22 Benedictio Domini divites facit, nec sociabitur eis afflictio.
Proverbs 10 23 Quasi per risum stultus operatur scelus, sapientia autem est viro prudentia.
Proverbs 10 24 Quod timet impius veniet super eum ; desiderium suum justus dabitur.
Proverbs 10 25 Quasi tempestas transiens non erit impius ; justus autem quasi fundamentum sempiternum.
Proverbs 10 26 Sicut acetum dentibus, et fumus oculis, sic piger his qui miserunt eum.
Proverbs 10 27 Timor Domini apponet dies, et anni impiorum breviabuntur.
Proverbs 10 28 Exspectatio justorum lætitia, spes autem impiorum peribit.
Proverbs 10 29 Fortitudo simplicis via Domini, et pavor his qui operantur malum.
Proverbs 10 30 Justus in æternum non commovebitur, impii autem non habitabunt super terram.
Proverbs 10 31 Os justi parturiet sapientiam ; lingua pravorum peribit.
Proverbs 10 32 Labia justi considerant placita, et os impiorum perversa.
Proverbs 11 1 Statera dolosa abominatio est apud Dominum, et pondus æquum voluntas ejus.
Proverbs 11 2 Ubi fuerit superbia, ibi erit et contumelia ; ubi autem est humilitas, ibi et sapientia.
Proverbs 11 3 Simplicitas justorum diriget eos, et supplantatio perversorum vastabit illos.
Proverbs 11 4 Non proderunt divitiæ in die ultionis ; justitia autem liberabit a morte.
Proverbs 11 5 Justitia simplicis diriget viam ejus, et in impietate sua corruet impius.
Proverbs 11 6 Justitia rectorum liberabit eos, et in insidiis suis capientur iniqui.
Proverbs 11 7 Mortuo homine impio, nulla erit ultra spes, et exspectatio sollicitorum peribit.
Proverbs 11 8 Justus de angustia liberatus est, et tradetur impius pro eo.
Proverbs 11 9 Simulator ore decipit amicum suum ; justi autem liberabuntur scientia.
Proverbs 11 10 In bonis justorum exsultabit civitas, et in perditione impiorum erit laudatio.
Proverbs 11 11 Benedictione justorum exaltabitur civitas, et ore impiorum subvertetur.
Proverbs 11 12 Qui despicit amicum suum indigens corde est ; vir autem prudens tacebit.
Proverbs 11 13 Qui ambulat fraudulenter, revelat arcana ; qui autem fidelis est animi, celat amici commissum.
Proverbs 11 14 Ubi non est gubernator, populus corruet ; salus autem, ubi multa consilia.
Proverbs 11 15 Affligetur malo qui fidem facit pro extraneo ; qui autem cavet laqueos securus erit.
Proverbs 11 16 Mulier gratiosa inveniet gloriam, et robusti habebunt divitias.
Proverbs 11 17 Benefacit animæ suæ vir misericors ; qui autem crudelis est, etiam propinquos abjicit.
Proverbs 11 18 Impius facit opus instabile, seminanti autem justitiam merces fidelis.
Proverbs 11 19 Clementia præparat vitam, et sectatio malorum mortem.
Proverbs 11 20 Abominabile Domino cor pravum, et voluntas ejus in iis qui simpliciter ambulant.
Proverbs 11 21 Manus in manu non erit innocens malus ; semen autem justorum salvabitur.
Proverbs 11 22 Circulus aureus in naribus suis, mulier pulchra et fatua.
Proverbs 11 23 Desiderium justorum omne bonum est ; præstolatio impiorum furor.
Proverbs 11 24 Alii dividunt propria, et ditiores fiunt ; alii rapiunt non sua, et semper in egestate sunt.
Proverbs 11 25 Anima quæ benedicit impinguabitur ; et qui inebriat ipse quoque inebriabitur.
Proverbs 11 26 Qui abscondit frumenta maledicetur in populis ; benedictio autem super caput vendentium.
Proverbs 11 27 Bene consurgit diluculo qui quærit bona ; qui autem investigator malorum est opprimetur ab eis.
Proverbs 11 28 Qui confidit in divitiis suis corruet, justi autem quasi virens folium germinabunt.
Proverbs 11 29 Qui conturbat domum suam possidebit ventos, et qui stultus est serviet sapienti.
Proverbs 11 30 Fructus justi lignum vitæ, et qui suscipit animas sapiens est.
Proverbs 11 31 Si justus in terra recipit, quanto magis impius et peccator !
Proverbs 12 1 Qui diligit disciplinam diligit scientiam ; qui autem odit increpationes insipiens est.
Proverbs 12 2 Qui bonus est hauriet gratiam a Domino, qui autem confidit in cogitationibus suis impie agit.
Proverbs 12 3 Non roborabitur homo ex impietate, et radix justorum non commovebitur.
Proverbs 12 4 Mulier diligens corona est viro suo ; et putredo in ossibus ejus, quæ confusione res dignas gerit.
Proverbs 12 5 Cogitationes justorum judicia, et consilia impiorum fraudulenta.
Proverbs 12 6 Verba impiorum insidiantur sanguini ; os justorum liberabit eos.
Proverbs 12 7 Verte impios, et non erunt ; domus autem justorum permanebit.
Proverbs 12 8 Doctrina sua noscetur vir ; qui autem vanus et excors est patebit contemptui.
Proverbs 12 9 Melior est pauper et sufficiens sibi quam gloriosus et indigens pane.
Proverbs 12 10 Novit justus jumentorum suorum animas, viscera autem impiorum crudelia.
Proverbs 12 11 Qui operatur terram suam satiabitur panibus ; qui autem sectatur otium stultissimus est. Qui suavis est in vini demorationibus, in suis munitionibus relinquit contumeliam.
Proverbs 12 12 Desiderium impii munimentum est pessimorum, radix autem justorum proficiet.
Proverbs 12 13 Propter peccata labiorum ruina proximat malo, effugiet autem justus de angustia.
Proverbs 12 14 De fructu oris sui unusquisque replebitur bonis, et juxta opera manuum suarum retribuetur ei.
Proverbs 12 15 Via stulti recta in oculis ejus ; qui autem sapiens est audit consilia.
Proverbs 12 16 Fatuus statim indicat iram suam ; qui autem dissimulat injuriam callidus est.
Proverbs 12 17 Qui quod novit loquitur, index justitiæ est ; qui autem mentitur testis est fraudulentus.
Proverbs 12 18 Est qui promittit, et quasi gladio pungitur conscientiæ, lingua autem sapientium sanitas est.
Proverbs 12 19 Labium veritatis firmum erit in perpetuum ; qui autem testis est repentinus concinnat linguam mendacii.
Proverbs 12 20 Dolus in corde cogitantium mala ; qui autem pacis ineunt consilia, sequitur eos gaudium.
Proverbs 12 21 Non contristabit justum quidquid ei acciderit, impii autem replebuntur malo.
Proverbs 12 22 Abominatio est Domino labia mendacia ; qui autem fideliter agunt placent ei.
Proverbs 12 23 Homo versatus celat scientiam, et cor insipientium provocat stultitiam.
Proverbs 12 24 Manus fortium dominabitur ; quæ autem remissa est tributis serviet.
Proverbs 12 25 Mœror in corde viri humiliabit illum, et sermone bono lætificabitur.
Proverbs 12 26 Qui negligit damnum propter amicum, justus est ; iter autem impiorum decipiet eos.
Proverbs 12 27 Non inveniet fraudulentus lucrum, et substantia hominis erit auri pretium.
Proverbs 12 28 In semita justitiæ vita ; iter autem devium ducit ad mortem.
Proverbs 13 1 Filius sapiens doctrina patris, qui autem illusor est non audit cum arguitur.
Proverbs 13 2 De fructu oris sui homo satiabitur bonis, anima autem prævaricatorum iniqua.
Proverbs 13 3 Qui custodit os suum custodit animam suam ; qui autem inconsideratus est ad loquendum, sentiet mala.
Proverbs 13 4 Vult et non vult piger ; anima autem operantium impinguabitur.
Proverbs 13 5 Verbum mendax justus detestabitur ; impius autem confundit, et confundetur.
Proverbs 13 6 Justitia custodit innocentis viam, impietas autem peccatorem supplantat.
Proverbs 13 7 Est quasi dives, cum nihil habeat, et est quasi pauper, cum in multis divitiis sit.
Proverbs 13 8 Redemptio animæ viri divitiæ suæ ; qui autem pauper est, increpationem non sustinet.
Proverbs 13 9 Lux justorum lætificat, lucerna autem impiorum extinguetur.
Proverbs 13 10 Inter superbos semper jurgia sunt ; qui autem agunt omnia cum consilio, reguntur sapientia.
Proverbs 13 11 Substantia festinata minuetur ; quæ autem paulatim colligitur manu, multiplicabitur.
Proverbs 13 12 Spes quæ differtur affligit animam ; lignum vitæ desiderium veniens.
Proverbs 13 13 Qui detrahit alicui rei ipse se in futurum obligat, qui autem timet præceptum in pace versabitur. Animæ dolosæ errant in peccatis, justi autem misericordes sunt, et miserantur.
Proverbs 13 14 Lex sapientis fons vitæ, ut declinet a ruina mortis.
Proverbs 13 15 Doctrina bona dabit gratiam ; in itinere contemptorum vorago.
Proverbs 13 16 Astutus omnia agit cum consilio, qui autem fatuus est aperit stultitiam.
Proverbs 13 17 Nuntius impii cade in malum ; legatus autem fidelis, sanitas.
Proverbs 13 18 Egestas et ignominia ei qui deserit disciplinam, qui autem acquiescit arguenti glorificabitur.
Proverbs 13 19 Desiderium si compleatur delectat animam ; detestantur stulti eos qui fugiunt mala.
Proverbs 13 20 Qui cum sapientibus graditur sapiens erit ; amicus stultorum similis efficietur.
Proverbs 13 21 Peccatores persequitur malum, et justis retribuentur bona.
Proverbs 13 22 Bonus reliquit hæredes filios et nepotes, et custoditur justo substantia peccatoris.
Proverbs 13 23 Multi cibi in novalibus patrum, et aliis congregantur absque judicio.
Proverbs 13 24 Qui parcit virgæ odit filium suum ; qui autem diligit illum instanter erudit.
Proverbs 13 25 Justus comedit et replet animam suam ; venter autem impiorum insaturabilis.
Proverbs 14 1 Sapiens mulier ædificat domum suam ; insipiens exstructam quoque manibus destruet.
Proverbs 14 2 Ambulans recto itinere, et timens Deum, despicitur ab eo qui infami graditur via.
Proverbs 14 3 In ore stulti virga superbiæ ; labia autem sapientium custodiunt eos.
Proverbs 14 4 Ubi non sunt boves præsepe vacuum est ; ubi autem plurimæ segetes, ibi manifesta est fortitudo bovis.
Proverbs 14 5 Testis fidelis non mentitur ; profert autem mendacium dolosus testis.
Proverbs 14 6 Quærit derisor sapientiam, et non invenit ; doctrina prudentium facilis.
Proverbs 14 7 Vade contra virum stultum, et nescit labia prudentiæ.
Proverbs 14 8 Sapientia callidi est intelligere viam suam, et imprudentia stultorum errans.
Proverbs 14 9 Stultus illudet peccatum, et inter justos morabitur gratia.
Proverbs 14 10 Cor quod novit amaritudinem animæ suæ, in gaudio ejus non miscebitur extraneus.
Proverbs 14 11 Domus impiorum delebitur, tabernacula vero justorum germinabunt.
Proverbs 14 12 Est via quæ videtur homini justa, novissima autem ejus deducunt ad mortem.
Proverbs 14 13 Risus dolore miscebitur, et extrema gaudii luctus occupat.
Proverbs 14 14 Viis suis replebitur stultus, et super eum erit vir bonus.
Proverbs 14 15 Innocens credit omni verbo ; astutus considerat gressus suos. Filio doloso nihil erit boni ; servo autem sapienti prosperi erunt actus, et dirigetur via ejus.
Proverbs 14 16 Sapiens timet, et declinat a malo ; stultus transilit, et confidit.
Proverbs 14 17 Impatiens operabitur stultitiam, et vir versutus odiosus est.
Proverbs 14 18 Possidebunt parvuli stultitiam, et exspectabunt astuti scientiam.
Proverbs 14 19 Jacebunt mali ante bonos, et impii ante portas justorum.
Proverbs 14 20 Etiam proximo suo pauper odiosus erit, amici vero divitum multi.
Proverbs 14 21 Qui despicit proximum suum peccat ; qui autem miseretur pauperis beatus erit. Qui credit in Domino misericordiam diligit.
Proverbs 14 22 Errant qui operantur malum ; misericordia et veritas præparant bona.
Proverbs 14 23 In omni opere erit abundantia ; ubi autem verba sunt plurima, ibi frequenter egestas.
Proverbs 14 24 Corona sapientium divitiæ eorum ; fatuitas stultorum imprudentia.
Proverbs 14 25 Liberat animas testis fidelis, et profert mendacia versipellis.
Proverbs 14 26 In timore Domini fiducia fortitudinis, et filiis ejus erit spes.
Proverbs 14 27 Timor Domini fons vitæ, ut declinent a ruina mortis.
Proverbs 14 28 In multitudine populi dignitas regis, et in paucitate plebis ignominia principis.
Proverbs 14 29 Qui patiens est multa gubernatur prudentia ; qui autem impatiens est exaltat stultitiam suam.
Proverbs 14 30 Vita carnium sanitas cordis ; putredo ossium invidia.
Proverbs 14 31 Qui calumniatur egentem exprobrat factori ejus, honorat autem eum qui miseretur pauperis.
Proverbs 14 32 In malitia sua expelletur impius, sperat autem justus in morte sua.
Proverbs 14 33 In corde prudentis requiescit sapientia, et indoctos quosque erudiet.
Proverbs 14 34 Justitia elevat gentem ; miseros autem facit populos peccatum.
Proverbs 14 35 Acceptus est regi minister intelligens ; iracundiam ejus inutilis sustinebit.
Proverbs 15 1 Responsio mollis frangit iram ; sermo durus suscitat furorem.
Proverbs 15 2 Lingua sapientium ornat scientiam ; os fatuorum ebullit stultitiam.
Proverbs 15 3 In omni loco, oculi Domini contemplantur bonos et malos.
Proverbs 15 4 Lingua placabilis lignum vitæ ; quæ autem immoderata est conteret spiritum.
Proverbs 15 5 Stultus irridet disciplinam patris sui ; qui autem custodit increpationes astutior fiet. In abundanti justitia virtus maxima est, cogitationes autem impiorum eradicabuntur.
Proverbs 15 6 Domus justi plurima fortitudo, et in fructibus impii conturbatio.
Proverbs 15 7 Labia sapientium disseminabunt scientiam ; cor stultorum dissimile erit.
Proverbs 15 8 Victimæ impiorum abominabiles Domino ; vota justorum placabilia.
Proverbs 15 9 Abominatio est Domino via impii ; qui sequitur justitiam diligitur ab eo.
Proverbs 15 10 Doctrina mala deserenti viam vitæ ; qui increpationes odit, morietur.
Proverbs 15 11 Infernus et perditio coram Domino ; quanto magis corda filiorum hominum !
Proverbs 15 12 Non amat pestilens eum qui se corripit, nec ad sapientes graditur.
Proverbs 15 13 Cor gaudens exhilarat faciem ; in mœrore animi dejicitur spiritus.
Proverbs 15 14 Cor sapientis quærit doctrinam, et os stultorum pascitur imperitia.
Proverbs 15 15 Omnes dies pauperis, mali ; secura mens quasi juge convivium.
Proverbs 15 16 Melius est parum cum timore Domini, quam thesauri magni et insatiabiles.
Proverbs 15 17 Melius est vocari ad olera cum caritate, quam ad vitulum saginatum cum odio.
Proverbs 15 18 Vir iracundus provocat rixas ; qui patiens est mitigat suscitatas.
Proverbs 15 19 Iter pigrorum quasi sepes spinarum ; via justorum absque offendiculo.
Proverbs 15 20 Filius sapiens lætificat patrem, et stultus homo despicit matrem suam.
Proverbs 15 21 Stultitia gaudium stulto, et vir prudens dirigit gressus suos.
Proverbs 15 22 Dissipantur cogitationes ubi non est consilium ; ubi vero sunt plures consiliarii, confirmantur.
Proverbs 15 23 Lætatur homo in sententia oris sui, et sermo opportunus est optimus.
Proverbs 15 24 Semita vitæ super eruditum, ut declinet de inferno novissimo.
Proverbs 15 25 Domum superborum demolietur Dominus, et firmos faciet terminos viduæ.
Proverbs 15 26 Abominatio Domini cogitationes malæ, et purus sermo pulcherrimus firmabitur ab eo.
Proverbs 15 27 Conturbat domum suam qui sectatur avaritiam ; qui autem odit munera vivet. Per misericordiam et fidem purgantur peccata, per timorem autem Domini declinat omnis a malo.
Proverbs 15 28 Mens justi meditatur obedientiam ; os impiorum redundat malis.
Proverbs 15 29 Longe est Dominus ab impiis, et orationes justorum exaudiet.
Proverbs 15 30 Lux oculorum lætificat animam ; fama bona impinguat ossa.
Proverbs 15 31 Auris quæ audit increpationes vitæ in medio sapientium commorabitur.
Proverbs 15 32 Qui abjicit disciplinam despicit animam suam ; qui autem acquiescit increpationibus possessor est cordis.
Proverbs 15 33 Timor Domini disciplina sapientiæ, et gloriam præcedit humilitas.
Proverbs 16 1 Hominis est animam præparare, et Domini gubernare linguam.
Proverbs 16 2 Omnes viæ hominis patent oculis ejus ; spirituum ponderator est Dominus.
Proverbs 16 3 Revela Domino opera tua, et dirigentur cogitationes tuæ.
Proverbs 16 4 Universa propter semetipsum operatus est Dominus ; impium quoque ad diem malum.
Proverbs 16 5 Abominatio Domini est omnis arrogans ; etiamsi manus ad manum fuerit, non est innocens. Initium viæ bonæ facere justitiam ; accepta est autem apud Deum magis quam immolare hostias.
Proverbs 16 6 Misericordia et veritate redimitur iniquitas, et in timore Domini declinatur a malo.
Proverbs 16 7 Cum placuerint Domino viæ hominis, inimicos quoque ejus convertet ad pacem.
Proverbs 16 8 Melius est parum cum justitia, quam multi fructus cum iniquitate.
Proverbs 16 9 Cor hominis disponit viam suam, sed Domini est dirigere gressus ejus.
Proverbs 16 10 Divinatio in labiis regis ; in judicio non errabit os ejus.
Proverbs 16 11 Pondus et statera judicia Domini sunt, et opera ejus omnes lapides sacculi.
Proverbs 16 12 Abominabiles regi qui agunt impie, quoniam justitia firmatur solium.
Proverbs 16 13 Voluntas regum labia justa ; qui recta loquitur diligetur.
Proverbs 16 14 Indignatio regis nuntii mortis, et vir sapiens placabit eam.
Proverbs 16 15 In hilaritate vultus regis vita, et clementia ejus quasi imber serotinus.
Proverbs 16 16 Posside sapientiam, quia auro melior est, et acquire prudentiam, quia pretiosior est argento.
Proverbs 16 17 Semita justorum declinat mala ; custos animæ suæ servat viam suam.
Proverbs 16 18 Contritionem præcedit superbia, et ante ruinam exaltatur spiritus.
Proverbs 16 19 Melius est humiliari cum mitibus, quam dividere spolia cum superbis.
Proverbs 16 20 Eruditus in verbo reperiet bona, et qui sperat in Domino beatus est.
Proverbs 16 21 Qui sapiens est corde appellabitur prudens, et qui dulcis eloquio majora percipiet.
Proverbs 16 22 Fons vitæ eruditio possidentis ; doctrina stultorum fatuitas.
Proverbs 16 23 Cor sapientis erudiet os ejus, et labiis ejus addet gratiam.
Proverbs 16 24 Favus mellis composita verba ; dulcedo animæ sanitas ossium.
Proverbs 16 25 Est via quæ videtur homini recta, et novissima ejus ducunt ad mortem.
Proverbs 16 26 Anima laborantis laborat sibi, quia compulit eum os suum.
Proverbs 16 27 Vir impius fodit malum, et in labiis ejus ignis ardescit.
Proverbs 16 28 Homo perversus suscitat lites, et verbosus separat principes.
Proverbs 16 29 Vir iniquus lactat amicum suum, et ducit eum per viam non bonam.
Proverbs 16 30 Qui attonitis oculis cogitat prava, mordens labia sua perficit malum.
Proverbs 16 31 Corona dignitatis senectus, quæ in viis justitiæ reperietur.
Proverbs 16 32 Melior est patiens viro forti ; et qui dominatur animo suo, expugnatore urbium.
Proverbs 16 33 Sortes mittuntur in sinum, sed a Domino temperantur.
Proverbs 17 1 Melior est buccella sicca cum gaudio, quam domus plena victimis cum jurgio.
Proverbs 17 2 Servus sapiens dominabitur filiis stultis, et inter fratres hæreditatem dividet.
Proverbs 17 3 Sicut igne probatur argentum et aurum camino, ita corda probat Dominus.
Proverbs 17 4 Malus obedit linguæ iniquæ, et fallax obtemperat labiis mendacibus.
Proverbs 17 5 Qui despicit pauperem exprobrat factori ejus, et qui ruina lætatur alterius non erit impunitus.
Proverbs 17 6 Corona senum filii filiorum, et gloria filiorum patres eorum.
Proverbs 17 7 Non decent stultum verba composita, nec principem labium mentiens.
Proverbs 17 8 Gemma gratissima exspectatio præstolantis ; quocumque se vertit, prudenter intelligit.
Proverbs 17 9 Qui celat delictum quærit amicitias ; qui altero sermone repetit, separat fœderatos.
Proverbs 17 10 Plus proficit correptio apud prudentem, quam centum plagæ apud stultum.
Proverbs 17 11 Semper jurgia quærit malus ; angelus autem crudelis mittetur contra eum.
Proverbs 17 12 Expedit magis ursæ occurrere raptis fœtibus, quam fatuo confidenti in stultitia sua.
Proverbs 17 13 Qui reddit mala pro bonis, non recedet malum de domo ejus.
Proverbs 17 14 Qui dimittit aquam caput est jurgiorum, et antequam patiatur contumeliam judicium deserit.
Proverbs 17 15 Qui justificat impium, et qui condemnat justum, abominabilis est uterque apud Deum.
Proverbs 17 16 Quid prodest stulto habere divitias, cum sapientiam emere non possit ? Qui altum facit domum suam quærit ruinam, et qui evitat discere incidet in mala.
Proverbs 17 17 Omni tempore diligit qui amicus est, et frater in angustiis comprobatur.
Proverbs 17 18 Stultus homo plaudet manibus, cum spoponderit pro amico suo.
Proverbs 17 19 Qui meditatur discordias diligit rixas, et qui exaltat ostium quærit ruinam.
Proverbs 17 20 Qui perversi cordis est non inveniet bonum, et qui vertit linguam incidet in malum.
Proverbs 17 21 Natus est stultus in ignominiam suam ; sed nec pater in fatuo lætabitur.
Proverbs 17 22 Animus gaudens ætatem floridam facit ; spiritus tristis exsiccat ossa.
Proverbs 17 23 Munera de sinu impius accipit, ut pervertat semitas judicii.
Proverbs 17 24 In facie prudentis lucet sapientia ; oculi stultorum in finibus terræ.
Proverbs 17 25 Ira patris filius stultus, et dolor matris quæ genuit eum.
Proverbs 17 26 Non est bonum damnum inferre justo, nec percutere principem qui recta judicat.
Proverbs 17 27 Qui moderatur sermones suos doctus et prudens est, et pretiosi spiritus vir eruditus.
Proverbs 17 28 Stultus quoque, si tacuerit, sapiens reputabitur, et si compresserit labia sua, intelligens.
Proverbs 18 1 Occasiones quærit qui vult recedere ab amico, omni tempore erit exprobrabilis.
Proverbs 18 2 Non recipit stultus verba prudentiæ, nisi ea dixeris quæ versantur in corde ejus.
Proverbs 18 3 Impius, cum in profundum venerit peccatorum, contemnit ; sed sequitur eum ignominia et opprobrium.
Proverbs 18 4 Aqua profunda verba ex ore viri, et torrens redundans fons sapientiæ.
Proverbs 18 5 Accipere personam impii non est bonum, ut declines a veritate judicii.
Proverbs 18 6 Labia stulti miscent se rixis, et os ejus jurgia provocat.
Proverbs 18 7 Os stulti contritio ejus, et labia ipsius ruina animæ ejus.
Proverbs 18 8 Verba bilinguis quasi simplicia, et ipsa perveniunt usque ad interiora ventris. Pigrum dejicit timor ; animæ autem effeminatorum esurient.
Proverbs 18 9 Qui mollis et dissolutus est in opere suo frater est sua opera dissipantis.
Proverbs 18 10 Turris fortissima nomen Domini ; ad ipsum currit justus, et exaltabitur.
Proverbs 18 11 Substantia divitis urbs roboris ejus, et quasi murus validus circumdans eum.
Proverbs 18 12 Antequam conteratur, exaltatur cor hominis, et antequam glorificetur, humiliatur.
Proverbs 18 13 Qui prius respondet quam audiat, stultum se esse demonstrat et confusione dignum.
Proverbs 18 14 Spiritus viri sustentat imbecillitatem suam ; spiritum vero ad irascendum facilem quis poterit sustinere ?
Proverbs 18 15 Cor prudens possidebit scientiam, et auris sapientium quærit doctrinam.
Proverbs 18 16 Donum hominis dilatat viam ejus, et ante principes spatium ei facit.
Proverbs 18 17 Justus prior est accusator sui : venit amicus ejus, et investigabit eum.
Proverbs 18 18 Contradictiones comprimit sors, et inter potentes quoque dijudicat.
Proverbs 18 19 Frater qui adjuvatur a fratre quasi civitas firma, et judicia quasi vectes urbium.
Proverbs 18 20 De fructu oris viri replebitur venter ejus, et genimina labiorum ipsius saturabunt eum.
Proverbs 18 21 Mors et vita in manu linguæ ; qui diligunt eam comedent fructus ejus.
Proverbs 18 22 Qui invenit mulierem bonam invenit bonum, et hauriet jucunditatem a Domino. Qui expellit mulierem bonam expellit bonum ; qui autem tenet adulteram stultus est et impius.
Proverbs 18 23 Cum obsecrationibus loquetur pauper, et dives effabitur rigide.
Proverbs 18 24 Vir amabilis ad societatem magis amicus erit quam frater.
Proverbs 19 1 Melior est pauper qui ambulat in simplicitate sua quam dives torquens labia sua, et insipiens.
Proverbs 19 2 Ubi non est scientia animæ, non est bonum, et qui festinus est pedibus offendet.
Proverbs 19 3 Stultitia hominis supplantat gressus ejus, et contra Deum fervet animo suo.
Proverbs 19 4 Divitiæ addunt amicos plurimos ; a paupere autem et hi quos habuit separantur.
Proverbs 19 5 Testis falsus non erit impunitus, et qui mendacia loquitur non effugiet.
Proverbs 19 6 Multi colunt personam potentis, et amici sunt dona tribuentis.
Proverbs 19 7 Fratres hominis pauperis oderunt eum ; insuper et amici procul recesserunt ab eo. Qui tantum verba sectatur nihil habebit ;
Proverbs 19 8 qui autem possessor est mentis diligit animam suam, et custos prudentiæ inveniet bona.
Proverbs 19 9 Falsus testis non erit impunitus, et qui loquitur mendacia peribit.
Proverbs 19 10 Non decent stultum deliciæ, nec servum dominari principibus.
Proverbs 19 11 Doctrina viri per patientiam noscitur, et gloria ejus est iniqua prætergredi.
Proverbs 19 12 Sicut fremitus leonis, ita et regis ira, et sicut ros super herbam, ita et hilaritas ejus.
Proverbs 19 13 Dolor patris filius stultus, et tecta jugiter perstillantia litigiosa mulier.
Proverbs 19 14 Domus et divitiæ dantur a parentibus ; a Domino autem proprie uxor prudens.
Proverbs 19 15 Pigredo immittit soporem, et anima dissoluta esuriet.
Proverbs 19 16 Qui custodit mandatum custodit animam suam ; qui autem negligit viam suam mortificabitur.
Proverbs 19 17 Fœneratur Domino qui miseretur pauperis, et vicissitudinem suam reddet ei.
Proverbs 19 18 Erudi filium tuum ; ne desperes : ad interfectionem autem ejus ne ponas animam tuam.
Proverbs 19 19 Qui impatiens est sustinebit damnum, et cum rapuerit, aliud apponet.
Proverbs 19 20 Audi consilium, et suscipe disciplinam, ut sis sapiens in novissimis tuis.
Proverbs 19 21 Multæ cogitationes in corde viri ; voluntas autem Domini permanebit.
Proverbs 19 22 Homo indigens misericors est, et melior est pauper quam vir mendax.
Proverbs 19 23 Timor Domini ad vitam, et in plenitudine commorabitur absque visitatione pessima.
Proverbs 19 24 Abscondit piger manum suam sub ascella, nec ad os suum applicat eam.
Proverbs 19 25 Pestilente flagellato stultus sapientior erit ; si autem corripueris sapientem, intelliget disciplinam.
Proverbs 19 26 Qui affligit patrem, et fugat matrem, ignominiosus est et infelix.
Proverbs 19 27 Non cesses, fili, audire doctrinam, nec ignores sermones scientiæ.
Proverbs 19 28 Testis iniquus deridet judicium, et os impiorum devorat iniquitatem.
Proverbs 19 29 Parata sunt derisoribus judicia, et mallei percutientes stultorum corporibus.
Proverbs 20 1 Luxuriosa res vinum, et tumultuosa ebrietas : quicumque his delectatur non erit sapiens.
Proverbs 20 2 Sicut rugitus leonis, ita et terror regis : qui provocat eum peccat in animam suam.
Proverbs 20 3 Honor est homini qui separat se a contentionibus ; omnes autem stulti miscentur contumeliis.
Proverbs 20 4 Propter frigus piger arare noluit ; mendicabit ergo æstate, et non dabitur illi.
Proverbs 20 5 Sicut aqua profunda, sic consilium in corde viri ; sed homo sapiens exhauriet illud.
Proverbs 20 6 Multi homines misericordes vocantur ; virum autem fidelem quis inveniet ?
Proverbs 20 7 Justus qui ambulat in simplicitate sua beatos post se filios derelinquet.
Proverbs 20 8 Rex qui sedet in solio judicii dissipat omne malum intuitu suo.
Proverbs 20 9 Quis potest dicere : Mundum est cor meum ; purus sum a peccato ?
Proverbs 20 10 Pondus et pondus, mensura et mensura : utrumque abominabile est apud Deum.
Proverbs 20 11 Ex studiis suis intelligitur puer, si munda et recta sint opera ejus.
Proverbs 20 12 Aurem audientem, et oculum videntem : Dominus fecit utrumque.
Proverbs 20 13 Noli diligere somnum, ne te egestas opprimat ; aperi oculos tuos, et saturare panibus.
Proverbs 20 14 Malum est, malum est, dicit omnis emptor ; et cum recesserit, tunc gloriabitur.
Proverbs 20 15 Est aurum et multitudo gemmarum, et vas pretiosum labia scientiæ.
Proverbs 20 16 Tolle vestimentum ejus qui fidejussor extitit alieni, et pro extraneis aufer pignus ab eo.
Proverbs 20 17 Suavis est homini panis mendacii, et postea implebitur os ejus calculo.
Proverbs 20 18 Cogitationes consiliis roborantur, et gubernaculis tractanda sunt bella.
Proverbs 20 19 Ei qui revelat mysteria et ambulat fraudulenter, et dilatat labia sua, ne commiscearis.
Proverbs 20 20 Qui maledicit patri suo et matri, extinguetur lucerna ejus in mediis tenebris,
Proverbs 20 21 hæreditas ad quam festinatur in principio, in novissimo benedictione carebit.
Proverbs 20 22 Ne dicas : Reddam malum : exspecta Dominum, et liberabit te.
Proverbs 20 23 Abominatio est apud Dominum pondus et pondus ; statera dolosa non est bona.
Proverbs 20 24 A Domino diriguntur gressus viri ; quis autem hominum intelligere potest viam suam ?
Proverbs 20 25 Ruina est homini devorare sanctos, et post vota retractare.
Proverbs 20 26 Dissipat impios rex sapiens, et incurvat super eos fornicem.
Proverbs 20 27 Lucerna Domini spiraculum hominis, quæ investigat omnia secreta ventris.
Proverbs 20 28 Misericordia et veritas custodiunt regem, et roboratur clementia thronus ejus.
Proverbs 20 29 Exsultatio juvenum fortitudo eorum, et dignitas senum canities.
Proverbs 20 30 Livor vulneris absterget mala, et plagæ in secretioribus ventris.
Proverbs 21 1 Sicut divisiones aquarum, ita cor regis in manu Domini ; quocumque voluerit inclinabit illud.
Proverbs 21 2 Omnis via viri recta sibi videtur, appendit autem corda Dominus.
Proverbs 21 3 Facere misericordiam et judicium magis placet Domino quam victimæ.
Proverbs 21 4 Exaltatio oculorum est dilatatio cordis ; lucerna impiorum peccatum.
Proverbs 21 5 Cogitationes robusti semper in abundantia, omnis autem piger semper in egestate est.
Proverbs 21 6 Qui congregat thesauros lingua mendacii vanus et excors est, et impingetur ad laqueos mortis.
Proverbs 21 7 Rapinæ impiorum detrahent eos, quia noluerunt facere judicium.
Proverbs 21 8 Perversa via viri aliena est ; qui autem mundus est, rectum opus ejus.
Proverbs 21 9 Melius est sedere in angulo domatis, quam cum muliere litigiosa, et in domo communi.
Proverbs 21 10 Anima impii desiderat malum : non miserebitur proximo suo.
Proverbs 21 11 Mulctato pestilente, sapientior erit parvulus, et si sectetur sapientem, sumet scientiam.
Proverbs 21 12 Excogitat justus de domo impii, ut detrahat impios a malo.
Proverbs 21 13 Qui obturat aurem suam ad clamorem pauperis, et ipse clamabit, et non exaudietur.
Proverbs 21 14 Munus absconditum extinguit iras, et donum in sinu indignationem maximam.
Proverbs 21 15 Gaudium justo est facere judicium, et pavor operantibus iniquitatem.
Proverbs 21 16 Vir qui erraverit a via doctrinæ in cœtu gigantum commorabitur.
Proverbs 21 17 Qui diligit epulas in egestate erit ; qui amat vinum et pinguia non ditabitur.
Proverbs 21 18 Pro justo datur impius, et pro rectis iniquus.
Proverbs 21 19 Melius est habitare in terra deserta, quam cum muliere rixosa et iracunda.
Proverbs 21 20 Thesaurus desiderabilis, et oleum in habitaculo justi : et imprudens homo dissipabit illud.
Proverbs 21 21 Qui sequitur justitiam et misericordiam inveniet vitam, justitiam, et gloriam.
Proverbs 21 22 Civitatem fortium ascendit sapiens, et destruxit robur fiduciæ ejus.
Proverbs 21 23 Qui custodit os suum et linguam suam custodit ab angustiis animam suam.
Proverbs 21 24 Superbus et arrogans vocatur indoctus, qui in ira operatur superbiam.
Proverbs 21 25 Desideria occidunt pigrum : noluerunt enim quidquam manus ejus operari.
Proverbs 21 26 Tota die concupiscit et desiderat ; qui autem justus est tribuet, et non cessabit.
Proverbs 21 27 Hostiæ impiorum abominabiles, quia offeruntur ex scelere.
Proverbs 21 28 Testis mendax peribit ; vir obediens loquetur victoriam.
Proverbs 21 29 Vir impius procaciter obfirmat vultum suum ; qui autem rectus est corrigit viam suam.
Proverbs 21 30 Non est sapientia, non est prudentia, non est consilium contra Dominum.
Proverbs 21 31 Equus paratur ad diem belli ; Dominus autem salutem tribuit.
Proverbs 22 1 Melius est nomen bonum quam divitiæ multæ ; super argentum et aurum gratia bona.
Proverbs 22 2 Dives et pauper obviaverunt sibi : utriusque operator est Dominus.
Proverbs 22 3 Callidus vidit malum, et abscondit se ; innocens pertransiit, et afflictus est damno.
Proverbs 22 4 Finis modestiæ timor Domini, divitiæ, et gloria, et vita.
Proverbs 22 5 Arma et gladii in via perversi ; custos autem animæ suæ longe recedit ab eis.
Proverbs 22 6 Proverbium est : adolescens juxta viam suam ; etiam cum senuerit, non recedet ab ea.
Proverbs 22 7 Dives pauperibus imperat, et qui accipit mutuum servus est fœnerantis.
Proverbs 22 8 Qui seminat iniquitatem metet mala, et virga iræ suæ consummabitur.
Proverbs 22 9 Qui pronus est ad misericordiam benedicetur, de panibus enim suis dedit pauperi. Victoriam et honorem acquiret qui dat munera ; animam autem aufert accipientium.
Proverbs 22 10 Ejice derisorem, et exibit cum eo jurgium, cessabuntque causæ et contumeliæ.
Proverbs 22 11 Qui diligit cordis munditiam, propter gratiam labiorum suorum habebit amicum regem.
Proverbs 22 12 Oculi Domini custodiunt scientiam, et supplantantur verba iniqui.
Proverbs 22 13 Dicit piger : Leo et foris, in medio platearum occidendus sum.
Proverbs 22 14 Fovea profunda os alienæ ; cui iratus est Dominus, incidet in eam.
Proverbs 22 15 Stultitia colligata est in corde pueri, et virga disciplinæ fugabit eam.
Proverbs 22 16 Qui calumniatur pauperem ut augeat divitias suas, dabit ipse ditiori, et egebit.
Proverbs 22 17 Inclina aurem tuam, et audi verba sapientium, appone autem cor ad doctrinam meam :
Proverbs 22 18 quæ pulchra erit tibi cum servaveris eam in ventre tuo, et redundabit in labiis tuis ;
Proverbs 22 19 ut sit in Domino fiducia tua : unde et ostendi eam tibi hodie.
Proverbs 22 20 Ecce descripsi eam tibi tripliciter, in cogitationibus et scientia ;
Proverbs 22 21 ut ostenderem tibi firmitatem et eloquia veritatis, respondere ex his illis qui miserunt te.
Proverbs 22 22 Non facias violentiam pauperi quia pauper est, neque conteras egenum in porta ;
Proverbs 22 23 quia judicabit Dominus causam ejus, et configet eos qui confixerunt animam ejus.
Proverbs 22 24 Noli esse amicus homini iracundo, neque ambules cum viro furioso ;
Proverbs 22 25 ne forte discas semitas ejus, et sumas scandalum animæ tuæ.
Proverbs 22 26 Noli esse cum his qui defigunt manus suas, et qui vades se offerunt pro debitis ;
Proverbs 22 27 si enim non habes unde restituas, quid causæ est ut tollat operimentum de cubili tuo ?
Proverbs 22 28 Ne transgrediaris terminos antiquos, quos posuerunt patres tui.
Proverbs 22 29 Vidisti virum velocem in opere suo ? coram regibus stabit, nec erit ante ignobiles.
Proverbs 23 1 Quando sederis ut comedas cum principe, diligenter attende quæ apposita sunt ante faciem tuam.
Proverbs 23 2 Et statue cultrum in gutture tuo ; si tamen habes in potestate animam tuam.
Proverbs 23 3 Ne desideres de cibis ejus, in quo est panis mendacii.
Proverbs 23 4 Noli laborare ut diteris, sed prudentiæ tuæ ponde modum.
Proverbs 23 5 Ne erigas oculos tuos ad opes quas non potes habere, quia facient sibi pennas quasi aquilæ et volabunt in cælum.
Proverbs 23 6 Ne comedas cum homine invido, et ne desideres cibos ejus ;
Proverbs 23 7 quoniam in similitudinem arioli et conjectoris, æstimat quod ignorat. Comede et bibe, dicet tibi ; et mens ejus non est tecum.
Proverbs 23 8 Cibos, quos comederas evomes, et perdes pulchros sermones tuos.
Proverbs 23 9 In auribus insipientium ne loquaris, qui despicient doctrinam eloquii tui.
Proverbs 23 10 Ne attingas parvulorum terminos, et agrum pupillorum ne introëas :
Proverbs 23 11 propinquus enim illorum fortis est, et ipse judicabit contra te causam illorum.
Proverbs 23 12 Ingrediatur ad doctrinam cor tuum, et aures tuæ ad verba scientiæ.
Proverbs 23 13 Noli subtrahere a puero disciplinam ; si enim percusseris eum virga, non morietur.
Proverbs 23 14 Tu virga percuties eum, et animam ejus de inferno liberabis.
Proverbs 23 15 Fili mi, si sapiens fuerit animus tuus, gaudebit tecum cor meum ;
Proverbs 23 16 et exsultabunt renes mei, cum locuta fuerint rectum labia tua.
Proverbs 23 17 Non æmuletur cor tuum peccatores, sed in timore Domini esto tota die ;
Proverbs 23 18 quia habebis spem in novissimo, et præstolatio tua non auferetur.
Proverbs 23 19 Audi, fili mi, et esto sapiens, et dirige in via animum tuum.
Proverbs 23 20 Noli esse in conviviis potatorum, nec in comessationibus eorum qui carnes ad vescendum conferunt ;
Proverbs 23 21 quia vacantes potibus et dantes symbola consumentur, et vestietur pannis dormitatio.
Proverbs 23 22 Audi patrem tuum, qui genuit te, et ne contemnas cum senuerit mater tua.
Proverbs 23 23 Veritatem eme, et noli vendere sapientiam, et doctrinam, et intelligentiam.
Proverbs 23 24 Exsultat gaudio pater justi ; qui sapientem genuit lætabitur in eo.
Proverbs 23 25 Gaudeat pater tuus et mater tua, et exsultet quæ genuit te.
Proverbs 23 26 Præbe, fili mi, cor tuum mihi, et oculi tui vias meas custodiant.
Proverbs 23 27 Fovea enim profunda est meretrix, et puteus angustus aliena.
Proverbs 23 28 Insidiatur in via quasi latro, et quos incautos viderit interficiet.
Proverbs 23 29 Cui væ ? cujus patri væ ? cui rixæ ? cui foveæ ? cui sine causa vulnera ? cui suffusio oculorum ?
Proverbs 23 30 nonne his qui commorantur in vino, et student calicibus epotandis ?
Proverbs 23 31 Ne intuearis vinum quando flavescit, cum splenduerit in vitro color ejus : ingreditur blande,
Proverbs 23 32 sed in novissimo mordebit ut coluber, et sicut regulus venena diffundet.
Proverbs 23 33 Oculi tui videbunt extraneas, et cor tuum loquetur perversa.
Proverbs 23 34 Et eris sicut dormiens in medio mari, et quasi sopitus gubernator, amisso clavo.
Proverbs 23 35 Et dices : Verberaverunt me, sed non dolui ; traxerunt me, et ego non sensi. Quando evigilabo, et rursus vina reperiam ?
Proverbs 24 1 Ne æmuleris viros malos, nec desideres esse cum eis ;
Proverbs 24 2 quia rapinas meditatur mens eorum, et fraudes labia eorum loquuntur.
Proverbs 24 3 Sapientia ædificabitur domus, et prudentia roborabitur.
Proverbs 24 4 In doctrina replebuntur cellaria, universa substantia pretiosa et pulcherrima.
Proverbs 24 5 Vir sapiens fortis est, et vir doctus robustus et validus ;
Proverbs 24 6 quia cum dispositione initur bellum, et erit salus ubi multa consilia sunt.
Proverbs 24 7 Excelsa stulto sapientia ; in porta non aperiet os suum.
Proverbs 24 8 Qui cogitat mala facere stultus vocabitur :
Proverbs 24 9 cogitatio stulti peccatum est, et abominatio hominum detractor.
Proverbs 24 10 Si desperaveris lassus in die angustiæ, imminuetur fortitudo tua.
Proverbs 24 11 Erue eos qui ducuntur ad mortem, et qui trahuntur ad interitum liberare ne cesses.
Proverbs 24 12 Si dixeris : Vires non suppetunt ; qui inspector est cordis ipse intelligit ; et servatorem animæ tuæ nihil fallit, reddetque homini juxta opera sua.
Proverbs 24 13 Comede, fili mi, mel, quia bonum est, et favum dulcissimum gutturi tuo.
Proverbs 24 14 Sic et doctrina sapientiæ animæ tuæ ; quam cum inveneris, habebis in novissimis spem, et spes tua non peribit.
Proverbs 24 15 Ne insidieris, et quæras impietatem in domo justi, neque vastes requiem ejus.
Proverbs 24 16 Septies enim cadet justus, et resurget : impii autem corruent in malum.
Proverbs 24 17 Cum ceciderit inimicus tuus ne gaudeas, et in ruina ejus ne exsultet cor tuum :
Proverbs 24 18 ne forte videat Dominus, et displiceat ei, et auferat ab eo iram suam.
Proverbs 24 19 Ne contendas cum pessimis, nec æmuleris impios ;
Proverbs 24 20 quoniam non habent futurorum spem mali, et lucerna impiorum extinguetur.
Proverbs 24 21 Time Dominum, fili mi, et regem, et cum detractoribus non commiscearis ;
Proverbs 24 22 quoniam repente consurget perditio eorum, et ruinam utriusque quis novit ?
Proverbs 24 23 Hæc quoque sapientibus. Cognoscere personam in judicio non est bonum.
Proverbs 24 24 Qui dicunt impio : Justus es, maledicent eis populi, et detestabuntur eos tribus.
Proverbs 24 25 Qui arguunt eum laudabuntur, et super ipsos veniet benedictio.
Proverbs 24 26 Labia deosculabitur qui recta verba respondet.
Proverbs 24 27 Præpara foris opus tuum, et diligenter exerce agrum tuum, ut postea ædifices domum tuam.
Proverbs 24 28 Ne sis testis frustra contra proximum tuum, nec lactes quemquam labiis tuis.
Proverbs 24 29 Ne dicas : Quomodo fecit mihi, sic faciam ei ; reddam unicuique secundum opus suum.
Proverbs 24 30 Per agrum hominis pigri transivi, et per vineam viri stulti :
Proverbs 24 31 et ecce totum repleverant urticæ, et operuerant superficiem ejus spinæ, et maceria lapidum destructa erat.
Proverbs 24 32 Quod cum vidissem, posui in corde meo, et exemplo didici disciplinam.
Proverbs 24 33 Parum, inquam, dormies ; modicum dormitabis, pauxillum manus conseres ut quiescas :
Proverbs 24 34 et veniet tibi quasi cursor egestas, et mendicitas quasi vir armatus.
Proverbs 25 1 Hæ quoque parabolæ Salomonis, quas transtulerunt viri Ezechiæ regis Juda.
Proverbs 25 2 Gloria Dei est celare verbum, et gloria regum investigare sermonem.
Proverbs 25 3 Cælum sursum, et terra deorsum, et cor regum inscrutabile.
Proverbs 25 4 Aufer rubiginem de argento, et egredietur vas purissimum.
Proverbs 25 5 Aufer impietatem de vultu regis, et firmabitur justitia thronus ejus.
Proverbs 25 6 Ne gloriosus appareas coram rege, et in loco magnorum ne steteris.
Proverbs 25 7 Melius est enim ut dicatur tibi : Ascende huc, quam ut humilieris coram principe.
Proverbs 25 8 Quæ viderunt oculi tui ne proferas in jurgio cito, ne postea emendare non possis, cum dehonestaveris amicum tuum.
Proverbs 25 9 Causam tuam tracta cum amico tuo, et secretum extraneo ne reveles :
Proverbs 25 10 ne forte insultet tibi cum audierit, et exprobrare non cesset. Gratia et amicitia liberant : quas tibi serva, ne exprobrabilis fias.
Proverbs 25 11 Mala aurea in lectis argenteis, qui loquitur verbum in tempore suo.
Proverbs 25 12 Inauris aurea et margaritum fulgens qui arguit sapientem et aurem obedientem.
Proverbs 25 13 Sicut frigus nivis in die messis, ita legatus fidelis ei qui misit eum : animam ipsius requiescere facit.
Proverbs 25 14 Nubes, et ventus, et pluviæ non sequentes, vir gloriosus et promissa non complens.
Proverbs 25 15 Patientia lenietur princeps, et lingua mollis confringet duritiam.
Proverbs 25 16 Mel invenisti comede quod sufficit tibi, ne fore satiatus evomas illud.
Proverbs 25 17 Subtrahe pedem tuum de domo proximi tui, nequando satiatus oderit te.
Proverbs 25 18 Jaculum, et gladius, et sagitta acuta, homo qui loquitur contra proximum suum falsum testimonium.
Proverbs 25 19 Dens putridus, et pes lassus, qui sperat super infideli in die angustiæ,
Proverbs 25 20 et amittit pallium in die frigoris. Acetum in nitro, qui cantat carmina cordi pessimo. Sicut tinea vestimento, et vermis ligno, ita tristitia viri nocet cordi.
Proverbs 25 21 Si esurierit inimicus tuus, ciba illum ; si sitierit, da ei aquam bibere :
Proverbs 25 22 prunas enim congregabis super caput ejus, et Dominus reddet tibi.
Proverbs 25 23 Ventus aquilo dissipat pluvias, et facies tristis linguam detrahentem.
Proverbs 25 24 Melius est sedere in angulo domatis, quam cum muliere litigiosa et in domo communi.
Proverbs 25 25 Aqua frigida animæ sitienti, et nuntius bonus de terra longinqua.
Proverbs 25 26 Fons turbatus pede et vena corrupta, justus cadens coram impio.
Proverbs 25 27 Sicut qui mel multum comedit non est ei bonum, sic qui scrutator est majestatis opprimetur a gloria.
Proverbs 25 28 Sicut urbs patens et absque murorum ambitu, ita vir qui non potest in loquendo cohibere spiritum suum.
Proverbs 26 1 Quomodo nix in æstate, et pluviæ in messe, sic indecens est stulto gloria.
Proverbs 26 2 Sicut avis ad alia transvolans et passer quolibet vadens, sic maledictum frustra prolatum in quempiam superveniet.
Proverbs 26 3 Flagellum equo, et camus asino, et virga in dorso imprudentium.
Proverbs 26 4 Ne respondeas stulto juxta stultitiam suam, ne efficiaris ei similis.
Proverbs 26 5 Responde stulto juxta stultitiam suam, ne sibi sapiens esse videatur.
Proverbs 26 6 Claudus pedibus, et iniquitatem bibens, qui mittit verba per nuntium stultum.
Proverbs 26 7 Quomodo pulchras frustra habet claudus tibias, sic indecens est in ore stultorum parabola.
Proverbs 26 8 Sicut qui mittit lapidem in acervum Mercurii, ita qui tribuit insipienti honorem.
Proverbs 26 9 Quomodo si spina nascatur in manu temulenti, sic parabola in ore stultorum.
Proverbs 26 10 Judicium determinat causas, et qui imponit stulto silentium iras mitigat.
Proverbs 26 11 Sicut canis qui revertitur ad vomitum suum, sic imprudens qui iterat stultitiam suam.
Proverbs 26 12 Vidisti hominem sapientem sibi videri ? magis illo spem habebit insipiens.
Proverbs 26 13 Dicit piger : Leo est in via, et leæna in itineribus.
Proverbs 26 14 Sicut ostium vertitur in cardine suo, ita piger in lectulo suo.
Proverbs 26 15 Abscondit piger manum sub ascela sua, et laborat si ad os suum eam converterit.
Proverbs 26 16 Sapientior sibi piger videtur septem viris loquentibus sententias.
Proverbs 26 17 Sicut qui apprehendit auribus canem, sic qui transit impatiens et commiscetur rixæ alterius.
Proverbs 26 18 Sicut noxius est qui mittit sagittas et lanceas in mortem,
Proverbs 26 19 ita vir fraudulenter nocet amico suo, et cum fuerit deprehensus dicit : Ludens feci.
Proverbs 26 20 Cum defecerint ligna extinguetur ignis, et susurrone subtracto, jurgia conquiescent.
Proverbs 26 21 Sicut carbones ad prunas, et ligna ad ignem, sic homo iracundus suscitat rixas.
Proverbs 26 22 Verba susurronis quasi simplicia, et ipsa perveniunt ad intima ventris.
Proverbs 26 23 Quomodo si argento sordido ornare velis vas fictile, sic labia tumentia cum pessimo corde sociata.
Proverbs 26 24 Labiis suis intelligitur inimicus, cum in corde tractaverit dolos.
Proverbs 26 25 Quando submiserit vocem suam, ne credideris ei, quoniam septem nequitiæ sunt in corde illius.
Proverbs 26 26 Qui operit odium fraudulenter, revelabitur malitia ejus in consilio.
Proverbs 26 27 Qui fodit foveam incidet in eam, et qui volvit lapidem, revertetur ad eum.
Proverbs 26 28 Lingua fallax non amat veritatem, et os lubricum operatur ruinas.
Proverbs 27 1 Ne glorieris in crastinum, ignorans quid superventura pariat dies.
Proverbs 27 2 Laudet te alienus, et non os tuum ; extraneus, et non labia tua.
Proverbs 27 3 Grave est saxum, et onerosa arena, sed ira stulti utroque gravior.
Proverbs 27 4 Ira non habet misericordiam nec erumpens furor, et impetum concitati ferre quis poterit ?
Proverbs 27 5 Melior est manifesta correptio quam amor absconditus.
Proverbs 27 6 Meliora sunt vulnera diligentis quam fraudulenta oscula odientis.
Proverbs 27 7 Anima saturata calcabit favum, et anima esuriens etiam amarum pro dulci sumet.
Proverbs 27 8 Sicut avis transmigrans de nido suo, sic vir qui derelinquit locum suum.
Proverbs 27 9 Unguento et variis odoribus delectatur cor, et bonis amici consiliis anima dulcoratur.
Proverbs 27 10 Amicum tuum, et amicum patris tui ne dimiseris, et domum fratris tui ne ingrediaris in die afflictionis tuæ. Melior est vicinus juxta, quam frater procul.
Proverbs 27 11 Stude sapientiæ, fili mi, et lætifica cor meum, ut possis exprobranti respondere sermonem.
Proverbs 27 12 Astutus videns malum, absconditus est : parvuli transeuntes sustinuerunt dispendia.
Proverbs 27 13 Tolle vestimentum ejus qui spopondit pro extraneo, et pro alienis aufer ei pignus.
Proverbs 27 14 Qui benedicit proximo suo voce grandi, de nocte consurgens maledicenti similis erit.
Proverbs 27 15 Tecta perstillantia in die frigoris et litigiosa mulier comparantur.
Proverbs 27 16 Qui retinet eam quasi qui ventum teneat, et oleum dexteræ suæ vocabit.
Proverbs 27 17 Ferrum ferro exacuitur, et homo exacuit faciem amici sui.
Proverbs 27 18 Qui servat ficum comedet fructus ejus, et qui custos est domini sui glorificabitur.
Proverbs 27 19 Quomodo in aquis resplendent vultus prospicientium, sic corda hominum manifesta sunt prudentibus.
Proverbs 27 20 Infernus et perditio numquam implentur : similiter et oculi hominum insatiabiles.
Proverbs 27 21 Quomodo probatur in conflatorio argentum et in fornace aurum, sic probatur homo ore laudantis. Cor iniqui inquirit mala, cor autem rectum inquirit scientiam.
Proverbs 27 22 Si contuderis stultum in pila quasi ptisanas feriente desuper pilo, non auferetur ab eo stultitia ejus.
Proverbs 27 23 Diligenter agnosce vultum pecoris tui, tuosque greges considera :
Proverbs 27 24 non enim habebis jugiter potestatem, sed corona tribuetur in generationem et generationem.
Proverbs 27 25 Aperta sunt prata, et apparuerunt herbæ virentes, et collecta sunt fœna de montibus.
Proverbs 27 26 Agni ad vestimentum tuum, et hædi ad agri pretium.
Proverbs 27 27 Sufficiat tibi lac caprarum in cibos tuos, et in necessaria domus tuæ et ad victum ancillis tuis.
Proverbs 28 1 Fugit impius, nemine persequente ; justus autem, quasi leo confidens, absque terrore erit.
Proverbs 28 2 Propter peccata terræ multi principes ejus ; et propter hominis sapientiam, et horum scientiam quæ dicuntur, vita ducis longior erit.
Proverbs 28 3 Vir pauper calumnians pauperes similis est imbri vehementi in quo paratur fames.
Proverbs 28 4 Qui derelinquunt legem laudant impium ; qui custodiunt, succenduntur contra eum.
Proverbs 28 5 Viri mali non cogitant judicium ; qui autem inquirunt Dominum animadvertunt omnia.
Proverbs 28 6 Melior est pauper ambulans in simplicitate sua quam dives in pravis itineribus.
Proverbs 28 7 Qui custodit legem filius sapiens est ; qui autem comessatores pascit confundit patrem suum.
Proverbs 28 8 Qui coacervat divitias usuris et fœnore, liberali in pauperes congregat eas.
Proverbs 28 9 Qui declinat aures suas ne audiat legem, oratio ejus erit execrabilis.
Proverbs 28 10 Qui decipit justos in via mala, in interitu suo corruet, et simplices possidebunt bona ejus.
Proverbs 28 11 Sapiens sibi videtur vir dives ; pauper autem prudens scrutabitur eum.
Proverbs 28 12 In exsultatione justorum multa gloria est ; regnantibus impiis ruinæ hominum.
Proverbs 28 13 Qui abscondit scelera sua non dirigetur ; qui autem confessus fuerit et reliquerit ea, misericordiam consequetur.
Proverbs 28 14 Beatus homo qui semper est pavidus ; qui vero mentis est duræ corruet in malum.
Proverbs 28 15 Leo rugiens et ursus esuriens, princeps impius super populum pauperem.
Proverbs 28 16 Dux indigens prudentia multos opprimet per calumniam ; qui autem odit avaritiam, longi fient dies ejus.
Proverbs 28 17 Hominem qui calumniatur animæ sanguinem, si usque ad lacum fugerit, nemo sustinet.
Proverbs 28 18 Qui ambulat simpliciter salvus erit ; qui perversis graditur viis concidet semel.
Proverbs 28 19 Qui operatur terram suam satiabitur panibus ; qui autem sectatur otium replebitur egestate.
Proverbs 28 20 Vir fidelis multum laudabitur ; qui autem festinat ditari non erit innocens.
Proverbs 28 21 Qui cognoscit in judicio faciem non bene facit ; iste et pro buccella panis deserit veritatem.
Proverbs 28 22 Vir qui festinat ditari, et aliis invidet, ignorat quod egestas superveniet ei.
Proverbs 28 23 Qui corripit hominem gratiam postea inveniet apud eum, magis quam ille qui per linguæ blandimenta decipit.
Proverbs 28 24 Qui subtrahit aliquid a patre suo et a matre, et dicit hoc non esse peccatum, particeps homicidæ est.
Proverbs 28 25 Qui se jactat et dilatat, jurgia concitat ; qui vero sperat in Domino sanabitur.
Proverbs 28 26 Qui confidit in corde suo stultus est ; qui autem graditur sapienter, ipse salvabitur.
Proverbs 28 27 Qui dat pauperi non indigebit ; qui despicit deprecantem sustinebit penuriam.
Proverbs 28 28 Cum surrexerint impii, abscondentur homines ; cum illi perierint, multiplicabuntur justi.
Proverbs 29 1 Viro qui corripientem dura cervice contemnit, repentinus ei superveniet interitus, et eum sanitas non sequetur.
Proverbs 29 2 In multiplicatione justorum lætabitur vulgus ; cum impii sumpserint principatum, gemet populus.
Proverbs 29 3 Vir qui amat sapientiam lætificat patrem suum ; qui autem nutrit scorta perdet substantiam.
Proverbs 29 4 Rex justus erigit terram ; vir avarus destruet eam.
Proverbs 29 5 Homo qui blandis fictisque sermonibus loquitur amico suo rete expandit gressibus ejus.
Proverbs 29 6 Peccantem virum iniquum involvet laqueus, et justus laudabit atque gaudebit.
Proverbs 29 7 Novit justus causam pauperum ; impius ignorat scientiam.
Proverbs 29 8 Homines pestilentes dissipant civitatem, sapientes vero avertunt furorem.
Proverbs 29 9 Vir sapiens si cum stulto contenderit, sive irascatur, sive rideat, non inveniet requiem.
Proverbs 29 10 Viri sanguinem oderunt simplicem ; justi autem quærunt animam ejus.
Proverbs 29 11 Totum spiritum suum profert stultus ; sapiens differt, et reservat in posterum.
Proverbs 29 12 Princeps qui libenter audit verba mendacii, omnes ministros habet impios.
Proverbs 29 13 Pauper et creditor obviaverunt sibi : utriusque illuminator est Dominus.
Proverbs 29 14 Rex qui judicat in veritate pauperes, thronus ejus in æternum firmabitur.
Proverbs 29 15 Virga atque correptio tribuit sapientiam ; puer autem qui dimittitur voluntati suæ confundit matrem suam.
Proverbs 29 16 In multiplicatione impiorum multiplicabuntur scelera, et justi ruinas eorum videbunt.
Proverbs 29 17 Erudi filium tuum, et refrigerabit te, et dabit delicias animæ tuæ.
Proverbs 29 18 Cum prophetia defecerit, dissipabitur populus ; qui vero custodit legem beatus est.
Proverbs 29 19 Servus verbis non potest erudiri, quia quod dicis intelligit, et respondere contemnit.
Proverbs 29 20 Vidisti hominem velocem ad loquendum ? stultitia magis speranda est quam illius correptio.
Proverbs 29 21 Qui delicate a pueritia nutrit servum suum postea sentiet eum contumacem.
Proverbs 29 22 Vir iracundus provocat rixas, et qui ad indignandum facilis est erit ad peccandum proclivior.
Proverbs 29 23 Superbum sequitur humilitas, et humilem spiritu suscipiet gloria.
Proverbs 29 24 Qui cum fure participat odit animam suam ; adjurantem audit, et non indicat.
Proverbs 29 25 Qui timet hominem cito corruet ; qui sperat in Domino sublevabitur.
Proverbs 29 26 Multi requirunt faciem principis, et judicium a Domino egreditur singulorum.
Proverbs 29 27 Abominantur justi virum impium, et abominantur impii eos qui in recta sunt via. Verbum custodiens filius extra perditionem erit.
Proverbs 30 1 Verba Congregantis, filii Vomentis. Visio quam locutus est vir cum quo est Deus, et qui Deo secum morante confortatus, ait :
Proverbs 30 2 Stultissimus sum virorum, et sapientia hominum non est mecum.
Proverbs 30 3 Non didici sapientiam, et non novi scientiam sanctorum.
Proverbs 30 4 Quis ascendit in cælum, atque descendit ? quis continuit spiritum in manibus suis ? quis colligavit aquas quasi in vestimento ? quis suscitavit omnes terminos terræ ? quod nomen est ejus, et quod nomen filii ejus, si nosti ?
Proverbs 30 5 Omnis sermo Dei ignitus, clypeus est sperantibus in se.
Proverbs 30 6 Ne addas quidquam verbis illius, et arguaris, inveniarisque mendax.
Proverbs 30 7 Duo rogavi te : ne deneges mihi antequam moriar :
Proverbs 30 8 vanitatem et verba mendacia longe fac a me ; mendicitatem et divitias ne dederis mihi, tribue tantum victui meo necessaria :
Proverbs 30 9 ne forte satiatus illiciar ad negandum, et dicam : Quis est Dominus ? aut egestate compulsus, furer, et perjurem nomen Dei mei.
Proverbs 30 10 Ne accuses servum ad dominum suum, ne forte maledicat tibi, et corruas.
Proverbs 30 11 Generatio quæ patri suo maledicit, et quæ matri suæ non benedicit ;
Proverbs 30 12 generatio quæ sibi munda videtur, et tamen non est lota a sordibus suis ;
Proverbs 30 13 generatio cujus excelsi sunt oculi, et palpebræ ejus in alta surrectæ ;
Proverbs 30 14 generatio quæ pro dentibus gladios habet, et commandit molaribus suis, ut comedat inopes de terra, et pauperes ex hominibus.
Proverbs 30 15 Sanguisugæ duæ sunt filiæ, dicentes : Affer, affer. Tria sunt insaturabilia, et quartum quod numquam dicit : Sufficit.
Proverbs 30 16 Infernus, et os vulvæ, et terra quæ non satiatur aqua : ignis vero numquam dicit : Sufficit.
Proverbs 30 17 Oculum qui subsannat patrem, et qui despicit partum matris suæ, effodiant eum corvi de torrentibus, et comedant eum filii aquilæ !
Proverbs 30 18 Tria sunt difficilia mihi, et quartum penitus ignoro :
Proverbs 30 19 viam aquilæ in cælo, viam colubri super petram, viam navis in medio mari, et viam viri in adolescentia.
Proverbs 30 20 Talis est et via mulieris adulteræ, quæ comedit, et tergens os suum dicit : Non sum operata malum.
Proverbs 30 21 Per tria movetur terra, et quartum non potest sustinere :
Proverbs 30 22 per servum, cum regnaverit ; per stultum, cum saturatus fuerit cibo ;
Proverbs 30 23 per odiosam mulierem, cum in matrimonio fuerit assumpta, et per ancillam, cum fuerit hæres dominæ suæ.
Proverbs 30 24 Quatuor sunt minima terræ, et ipsa sunt sapientiora sapientibus :
Proverbs 30 25 formicæ, populus infirmus, qui præparat in messe cibum sibi ;
Proverbs 30 26 lepusculus, plebs invalida, qui collocat in petra cubile suum ;
Proverbs 30 27 regem locusta non habet, et egreditur universa per turmas suas ;
Proverbs 30 28 stellio manibus nititur, et moratur in ædibus regis.
Proverbs 30 29 Tria sunt quæ bene gradiuntur, et quartum quod incedit feliciter :
Proverbs 30 30 leo, fortissimus bestiarum, ad nullius pavebit occursum ;
Proverbs 30 31 gallus succinctus lumbos, et aries ; nec est rex, qui resistat ei.
Proverbs 30 32 Est qui stultus apparuit postquam elevatus est in sublime ; si enim intellexisset, ori suo imposuisset manum.
Proverbs 30 33 Qui autem fortiter premit ubera ad eliciendum lac exprimit butyrum ; et qui vehementer emungit elicit sanguinem ; et qui provocat iras producit discordias.
Proverbs 31 1 Verba Lamuelis regis. Visio qua erudivit eum mater sua.
Proverbs 31 2 Quid, dilecte mi ? quid, dilecte uteri mei ? quid, dilecte votorum meorum ?
Proverbs 31 3 Ne dederis mulieribus substantiam tuam, et divitias tuas ad delendos reges.
Proverbs 31 4 Noli regibus, o Lamuel, noli regibus dare vinum, quia nullum secretum est ubi regnat ebrietas ;
Proverbs 31 5 et ne forte bibant, et obliviscantur judiciorum, et mutent causam filiorum pauperis.
Proverbs 31 6 Date siceram mœrentibus, et vinum his qui amaro sunt animo.
Proverbs 31 7 Bibant, et obliviscantur egestatis suæ, et doloris sui non recordentur amplius.
Proverbs 31 8 Aperi os tuum muto, et causis omnium filiorum qui pertranseunt.
Proverbs 31 9 Aperi os tuum, decerne quod justum est, et judica inopem et pauperem.
Proverbs 31 10 Mulierem fortem quis inveniet ? procul et de ultimis finibus pretium ejus.
Proverbs 31 11 Confidit in ea cor viri sui, et spoliis non indigebit.
Proverbs 31 12 Reddet ei bonum, et non malum, omnibus diebus vitæ suæ.
Proverbs 31 13 Quæsivit lanam et linum, et operata est consilia manuum suarum.
Proverbs 31 14 Facta et quasi navis institoris, de longe portans panem suum.
Proverbs 31 15 Et de nocte surrexit, deditque prædam domesticis suis, et cibaria ancillis suis.
Proverbs 31 16 Consideravit agrum, et emit eum ; de fructu manuum suarum plantavit vineam.
Proverbs 31 17 Accinxit fortitudine lumbos suos, et roboravit brachium suum.
Proverbs 31 18 Gustavit, et vidit quia bona est negotiatio ejus ; non extinguetur in nocte lucerna ejus.
Proverbs 31 19 Manum suam misit ad fortia, et digiti ejus apprehenderunt fusum.
Proverbs 31 20 Manum suam aperuit inopi, et palmas suas extendit ad pauperem.
Proverbs 31 21 Non timebit domui suæ a frigoribus nivis ; omnes enim domestici ejus vestiti sunt duplicibus.
Proverbs 31 22 Stragulatam vestem fecit sibi ; byssus et purpura indumentum ejus.
Proverbs 31 23 Nobilis in portis vir ejus, quando sederit cum senatoribus terræ.
Proverbs 31 24 Sindonem fecit, et vendidit, et cingulum tradidit Chananæo.
Proverbs 31 25 Fortitudo et decor indumentum ejus, et ridebit in die novissimo.
Proverbs 31 26 Os suum aperuit sapientiæ, et lex clementiæ in lingua ejus.
Proverbs 31 27 Consideravit semitas domus suæ, et panem otiosa non comedit.
Proverbs 31 28 Surrexerunt filii ejus, et beatissimam prædicaverunt ; vir ejus, et laudavit eam.
Proverbs 31 29 Multæ filiæ congregaverunt divitias ; tu supergressa es universas.
Proverbs 31 30 Fallax gratia, et vana est pulchritudo : mulier timens Dominum, ipsa laudabitur.
Proverbs 31 31 Date ei de fructu manuum suarum, et laudent eam in portis opera ejus.
Ecclesiastes 1 1 Verba Ecclesiastæ, filii David, regis Jerusalem.
Ecclesiastes 1 2 Vanitas vanitatum, dixit Ecclesiastes ; vanitas vanitatum, et omnia vanitas.
Ecclesiastes 1 3 Quid habet amplius homo de universo labore suo quo laborat sub sole ?
Ecclesiastes 1 4 Generatio præterit, et generatio advenit ; terra autem in æternum stat.
Ecclesiastes 1 5 Oritur sol et occidit, et ad locum suum revertitur ; ibique renascens,
Ecclesiastes 1 6 gyrat per meridiem, et flectitur ad aquilonem. Lustrans universa in circuitu pergit spiritus, et in circulos suos revertitur.
Ecclesiastes 1 7 Omnia flumina intrant in mare, et mare non redundat ; ad locum unde exeunt flumina revertuntur ut iterum fluant.
Ecclesiastes 1 8 Cunctæ res difficiles ; non potest eas homo explicare sermone. Non saturatur oculus visu, nec auris auditu impletur.
Ecclesiastes 1 9 Quid est quod fuit ? Ipsum quod futurum est. Quid est quod factum est ? Ipsum quod faciendum est.
Ecclesiastes 1 10 Nihil sub sole novum, nec valet quisquam dicere : Ecce hoc recens est : jam enim præcessit in sæculis quæ fuerunt ante nos.
Ecclesiastes 1 11 Non est priorum memoria ; sed nec eorum quidem quæ postea futura sunt erit recordatio apud eos qui futuri sunt in novissimo.
Ecclesiastes 1 12 Ego Ecclesiastes fui rex Israël in Jerusalem ;
Ecclesiastes 1 13 et proposui in animo meo quærere et investigare sapienter de omnibus quæ fiunt sub sole. Hanc occupationem pessimam dedit Deus filiis hominum, ut occuparentur in ea.
Ecclesiastes 1 14 Vidi cuncta quæ fiunt sub sole, et ecce universa vanitas et afflictio spiritus.
Ecclesiastes 1 15 Perversi difficile corriguntur, et stultorum infinitus est numerus.
Ecclesiastes 1 16 Locutus sum in corde meo, dicens : Ecce magnus effectus sum, et præcessi omnes sapientia qui fuerunt ante me in Jerusalem ; et mens mea contemplata est multa sapienter, et didici.
Ecclesiastes 1 17 Dedique cor meum ut scirem prudentiam atque doctrinam, erroresque et stultitiam ; et agnovi quod in his quoque esset labor et afflictio spiritus :
Ecclesiastes 1 18 eo quod in multa sapientia multa sit indignatio ; et qui addit scientiam, addit et laborem.
Ecclesiastes 2 1 Dixi ego in corde meo : Vadam, et affluam deliciis, et fruar bonis ; et vidi quod hoc quoque esset vanitas.
Ecclesiastes 2 2 Risum reputavi errorem, et gaudio dixi : Quid frustra deciperis ?
Ecclesiastes 2 3 Cogitavi in corde meo abstrahere a vino carnem meam, ut animam meam transferrem ad sapientiam, devitaremque stultitiam, donec viderem quid esset utile filiis hominum, quo facto opus est sub sole numero dierum vitæ suæ.
Ecclesiastes 2 4 Magnificavi opera mea, ædificavi mihi domos, et plantavi vineas ;
Ecclesiastes 2 5 feci hortos et pomaria, et consevi ea cuncti generis arboribus ;
Ecclesiastes 2 6 et exstruxi mihi piscinas aquarum, ut irrigarem silvam lignorum germinantium.
Ecclesiastes 2 7 Possedi servos et ancillas, multamque familiam habui : armenta quoque, et magnos ovium greges, ultra omnes qui fuerunt ante me in Jerusalem ;
Ecclesiastes 2 8 coacervavi mihi argentum et aurum, et substantias regum ac provinciarum ; feci mihi cantores et cantatrices, et delicias filiorum hominum, scyphos, et urceos in ministerio ad vina fundenda ;
Ecclesiastes 2 9 et supergressus sum opibus omnes qui ante me fuerunt in Jerusalem : sapientia quoque perseveravit mecum.
Ecclesiastes 2 10 Et omnia quæ desideraverunt oculi mei non negavi eis, nec prohibui cor meum quin omni voluptate frueretur, et oblectaret se in his quæ præparaveram ; et hanc ratus sum partem meam si uterer labore meo.
Ecclesiastes 2 11 Cumque me convertissem ad universa opera quæ fecerant manus meæ, et ad labores in quibus frustra sudaveram, vidi in omnibus vanitatem et afflictionem animi, et nihil permanere sub sole.
Ecclesiastes 2 12 Transivi ad contemplandam sapientiam, erroresque, et stultitiam. (Quid est, inquam, homo, ut sequi possit regem, factorem suum ?)
Ecclesiastes 2 13 Et vidi quod tantum præcederet sapientia stultitiam, quantum differt lux a tenebris.
Ecclesiastes 2 14 Sapientis oculi in capite ejus ; stultus in tenebris ambulat : et didici quod unus utriusque esset interitus.
Ecclesiastes 2 15 Et dixi in corde meo : Si unus et stulti et meus occasus erit, quid mihi prodest quod majorem sapientiæ dedi operam ? Locutusque cum mente mea, animadverti quod hoc quoque esset vanitas.
Ecclesiastes 2 16 Non enim erit memoria sapientis similiter ut stulti in perpetuum, et futura tempora oblivione cuncta pariter operient : moritur doctus similiter ut indoctus.
Ecclesiastes 2 17 Et idcirco tæduit me vitæ meæ, videntem mala universa esse sub sole, et cuncta vanitatem et afflictionem spiritus.
Ecclesiastes 2 18 Rursus detestatus sum omnem industriam meam, qua sub sole studiosissime laboravi, habiturus hæredem post me,
Ecclesiastes 2 19 quem ignoro utrum sapiens an stultus futurus sit, et dominabitur in laboribus meis, quibus desudavi et sollicitus fui : et est quidquam tam vanum ?
Ecclesiastes 2 20 Unde cessavi, renuntiavitque cor meum ultra laborare sub sole.
Ecclesiastes 2 21 Nam cum alius laboret in sapientia, et doctrina, et sollicitudine, homini otioso quæsita dimittit ; et hoc ergo vanitas et magnum malum.
Ecclesiastes 2 22 Quid enim proderit homini de universo labore suo, et afflictione spiritus, qua sub sole cruciatus est ?
Ecclesiastes 2 23 Cuncti dies ejus doloribus et ærumnis pleni sunt, nec per noctem mente requiescit. Et hoc nonne vanitas est ?
Ecclesiastes 2 24 Nonne melius est comedere et bibere, et ostendere animæ suæ bona de laboribus suis ? et hoc de manu Dei est.
Ecclesiastes 2 25 Quis ita devorabit et deliciis affluet ut ego ?
Ecclesiastes 2 26 Homini bono in conspectu suo dedit Deus sapientiam, et scientiam, et lætitiam ; peccatori autem dedit afflictionem et curam superfluam, ut addat, et congreget, et tradat ei qui placuit Deo ; sed et hoc vanitas est, et cassa sollicitudo mentis.
Ecclesiastes 3 1 Omnia tempus habent, et suis spatiis transeunt universa sub cælo.
Ecclesiastes 3 2 Tempus nascendi, et tempus moriendi ; tempus plantandi, et tempus evellendi quod plantatum est.
Ecclesiastes 3 3 Tempus occidendi, et tempus sanandi ; tempus destruendi, et tempus ædificandi.
Ecclesiastes 3 4 Tempus flendi, et tempus ridendi ; tempus plangendi, et tempus saltandi.
Ecclesiastes 3 5 Tempus spargendi lapides, et tempus colligendi, tempus amplexandi, et tempus longe fieri ab amplexibus.
Ecclesiastes 3 6 Tempus acquirendi, et tempus perdendi ; tempus custodiendi, et tempus abjiciendi.
Ecclesiastes 3 7 Tempus scindendi, et tempus consuendi ; tempus tacendi, et tempus loquendi.
Ecclesiastes 3 8 Tempus dilectionis, et tempus odii ; tempus belli, et tempus pacis.
Ecclesiastes 3 9 Quid habet amplius homo de labore suo ?
Ecclesiastes 3 10 Vidi afflictionem quam dedit Deus filiis hominum, ut distendantur in ea.
Ecclesiastes 3 11 Cuncta fecit bona in tempore suo, et mundum tradidit disputationi eorum, ut non inveniat homo opus quod operatus est Deus ab initio usque ad finem.
Ecclesiastes 3 12 Et cognovi quod non esset melius nisi lætari, et facere bene in vita sua ;
Ecclesiastes 3 13 omnis enim homo qui comedit et bibit, et videt bonum de labore suo, hoc donum Dei est.
Ecclesiastes 3 14 Didici quod omnia opera quæ fecit Deus perseverent in perpetuum ; non possumus eis quidquam addere, nec auferre, quæ fecit Deus ut timeatur.
Ecclesiastes 3 15 Quod factum est, ipsum permanet ; quæ futura sunt jam fuerunt, et Deus instaurat quod abiit.
Ecclesiastes 3 16 Vidi sub sole in loco judicii impietatem, et in loco justitiæ iniquitatem :
Ecclesiastes 3 17 et dixi in corde meo : Justum et impium judicabit Deus, et tempus omnis rei tunc erit.
Ecclesiastes 3 18 Dixi in corde meo de filiis hominum, ut probaret eos Deus, et ostenderet similes esse bestiis.
Ecclesiastes 3 19 Idcirco unus interitus est hominis et jumentorum, et æqua utriusque conditio. Sicut moritur homo, sic et illa moriuntur. Similiter spirant omnia, et nihil habet homo jumento amplius : cuncta subjacent vanitati,
Ecclesiastes 3 20 et omnia pergunt ad unum locum. De terra facta sunt, et in terram pariter revertuntur.
Ecclesiastes 3 21 Quis novit si spiritus filiorum Adam ascendat sursum, et si spiritus jumentorum descendat deorsum ?
Ecclesiastes 3 22 Et deprehendi nihil esse melius quam lætari hominem in opere suo, et hanc esse partem illius. Quis enim eum adducet ut post se futura cognoscat ?
Ecclesiastes 4 1 Verti me ad alia, et vidi calumnias quæ sub sole geruntur, et lacrimas innocentium, et neminem consolatorem, nec posse resistere eorum violentiæ, cunctorum auxilio destitutos,
Ecclesiastes 4 2 et laudavi magis mortuos quam viventes ;
Ecclesiastes 4 3 et feliciorem utroque judicavi qui necdum natus est, nec vidit mala quæ sub sole fiunt.
Ecclesiastes 4 4 Rursum contemplatus sum omnes labores hominum, et industrias animadverti patere invidiæ proximi ; et in hoc ergo vanitas et cura superflua est.
Ecclesiastes 4 5 Stultus complicat manus suas, et comedit carnes suas, dicens :
Ecclesiastes 4 6 Melior est pugillus cum requie, quam plena utraque manus cum labore et afflictione animi.
Ecclesiastes 4 7 Considerans, reperi et aliam vanitatem sub sole.
Ecclesiastes 4 8 Unus est, et secundum non habet, non filium, non fratrem, et tamen laborare non cessat, nec satiantur oculi ejus divitiis ; nec recogitat, dicens : Cui laboro, et fraudo animam meam bonis ? In hoc quoque vanitas est et afflictio pessima.
Ecclesiastes 4 9 Melius est ergo duos esse simul quam unum ; habent enim emolumentum societatis suæ.
Ecclesiastes 4 10 Si unus ceciderit, ab altero fulcietur. Væ soli, quia cum ceciderit, non habet sublevantem se.
Ecclesiastes 4 11 Et si dormierint duo, fovebuntur mutuo ; unus quomodo calefiet ?
Ecclesiastes 4 12 Et si quispiam prævaluerit contra unum, duo resistunt ei ; funiculus triplex difficile rumpitur.
Ecclesiastes 4 13 Melior est puer pauper et sapiens, rege sene et stulto, qui nescit prævidere in posterum.
Ecclesiastes 4 14 Quod de carcere catenisque interdum quis egrediatur ad regnum ; et alius, natus in regno, inopia consumatur.
Ecclesiastes 4 15 Vidi cunctos viventes qui ambulant sub sole cum adolescente secundo, qui consurget pro eo.
Ecclesiastes 4 16 Infinitus numerus est populi omnium qui fuerunt ante eum, et qui postea futuri sunt non lætabuntur in eo ; sed et hoc vanitas et afflictio spiritus.
Ecclesiastes 4 17 Custodi pedem tuum ingrediens domum Dei, et appropinqua ut audias. Multo enim melior est obedientia quam stultorum victimæ, qui nesciunt quid faciunt mali.
Ecclesiastes 5 1 Ne temere quid loquaris, neque cor tuum sit velox ad proferendum sermonem coram Deo. Deus enim in cælo, et tu super terram ; idcirco sint pauci sermones tui.
Ecclesiastes 5 2 Multas curas sequuntur somnia, et in multis sermonibus invenietur stultitia.
Ecclesiastes 5 3 Si quid vovisti Deo, ne moreris reddere : displicet enim ei infidelis et stulta promissio, sed quodcumque voveris redde :
Ecclesiastes 5 4 multoque melius est non vovere, quam post votum promissa non reddere.
Ecclesiastes 5 5 Ne dederis os tuum ut peccare facias carnem tuam, neque dicas coram angelo : Non est providentia : ne forte iratus Deus contra sermones tuos dissipet cuncta opera manuum tuarum.
Ecclesiastes 5 6 Ubi multa sunt somnia, plurimæ sunt vanitates, et sermones innumeri ; tu vero Deum time.
Ecclesiastes 5 7 Si videris calumnias egenorum, et violenta judicia, et subverti justitiam in provincia, non mireris super hoc negotio : quia excelso excelsior est alius, et super hos quoque eminentiores sunt alii ;
Ecclesiastes 5 8 et insuper universæ terræ rex imperat servienti.
Ecclesiastes 5 9 Avarus non implebitur pecunia, et qui amat divitias fructum non capiet ex eis ; et hoc ergo vanitas.
Ecclesiastes 5 10 Ubi multæ sunt opes, multi et qui comedunt eas. Et quid prodest possessori, nisi quod cernit divitias oculis suis ?
Ecclesiastes 5 11 Dulcis est somnus operanti, sive parum sive multum comedat ; saturitas autem divitis non sinit eum dormire.
Ecclesiastes 5 12 Est et alia infirmitas pessima quam vidi sub sole : divitiæ conservatæ in malum domini sui.
Ecclesiastes 5 13 Pereunt enim in afflictione pessima : generavit filium qui in summa egestate erit.
Ecclesiastes 5 14 Sicut egressus est nudus de utero matris suæ, sic revertetur, et nihil auferet secum de labore suo.
Ecclesiastes 5 15 Miserabilis prorsus infirmitas : quomodo venit, sic revertetur. Quid ergo prodest ei quod laboravit in ventum ?
Ecclesiastes 5 16 cunctis diebus vitæ suæ comedit in tenebris, et in curis multis, et in ærumna atque tristitia.
Ecclesiastes 5 17 Hoc itaque visum est mihi bonum, ut comedat quis et bibat, et fruatur lætitia ex labore suo quo laboravit ipse sub sole, numero dierum vitæ suæ quos dedit ei Deus ; et hæc est pars illius.
Ecclesiastes 5 18 Et omni homini cui dedit Deus divitias atque substantiam, potestatemque ei tribuit ut comedat ex eis, et fruatur parte sua, et lætetur de labore suo : hoc est donum Dei.
Ecclesiastes 5 19 Non enim satis recordabitur dierum vitæ suæ, eo quod Deus occupet deliciis cor ejus.
Ecclesiastes 6 1 Est et aliud malum quod vidi sub sole, et quidem frequens apud homines :
Ecclesiastes 6 2 vir cui dedit Deus divitias, et substantiam, et honorem, et nihil deest animæ suæ ex omnibus quæ desiderat ; nec tribuit ei potestatem Deus ut comedat ex eo, sed homo extraneus vorabit illud : hoc vanitas et miseria magna est.
Ecclesiastes 6 3 Si genuerit quispiam centum liberos, et vixerit multos annos, et plures dies ætatis habuerit, et anima illius non utatur bonis substantiæ suæ, sepulturaque careat : de hoc ergo pronuntio quod melior illo sit abortivus.
Ecclesiastes 6 4 Frustra enim venit, et pergit ad tenebras, et oblivione delebitur nomen ejus.
Ecclesiastes 6 5 Non vidit solem, neque cognovit distantiam boni et mali.
Ecclesiastes 6 6 Etiam si duobus millibus annis vixerit, et non fuerit perfruitus bonis, nonne ad unum locum properant omnia ?
Ecclesiastes 6 7 Omnis labor hominis in ore ejus ; sed anima ejus non implebitur.
Ecclesiastes 6 8 Quid habet amplius sapiens a stulto ? et quid pauper, nisi ut pergat illuc ubi est vita ?
Ecclesiastes 6 9 Melius est videre quod cupias, quam desiderare quod nescias. Sed et hoc vanitas est, et præsumptio spiritus.
Ecclesiastes 6 10 Qui futurus est, jam vocatum est nomen ejus ; et scitur quod homo sit, et non possit contra fortiorem se in judicio contendere.
Ecclesiastes 6 11 Verba sunt plurima, multamque in disputando habentia vanitatem.
Ecclesiastes 7 1 Quid necesse est homini majora se quærere, cum ignoret quid conducat sibi in vita sua, numero dierum peregrinationis suæ, et tempore quod velut umbra præterit ? aut quis ei poterit indicare quod post eum futurum sub sole sit ?
Ecclesiastes 7 2 Melius est nomen bonum quam unguenta pretiosa, et dies mortis die nativitatis.
Ecclesiastes 7 3 Melius est ire ad domum luctus quam ad domum convivii ; in illa enim finis cunctorum admonetur hominum, et vivens cogitat quid futurum sit.
Ecclesiastes 7 4 Melior est ira risu, quia per tristitiam vultus corrigitur animus delinquentis.
Ecclesiastes 7 5 Cor sapientium ubi tristitia est, et cor stultorum ubi lætitia.
Ecclesiastes 7 6 Melius est a sapiente corripi, quam stultorum adulatione decipi ;
Ecclesiastes 7 7 quia sicut sonitus spinarum ardentium sub olla, sic risus stulti. Sed et hoc vanitas.
Ecclesiastes 7 8 Calumnia conturbat sapientem, et perdet robur cordis illius.
Ecclesiastes 7 9 Melior est finis orationis quam principium. Melior est patiens arrogante.
Ecclesiastes 7 10 Ne sis velox ad irascendum, quia ira in sinu stulti requiescit.
Ecclesiastes 7 11 Ne dicas : Quid putas causæ est quod priora tempora meliora fuere quam nunc sunt ? stulta enim est hujuscemodi interrogatio.
Ecclesiastes 7 12 Utilior est sapientia cum divitiis, et magis prodest videntibus solem.
Ecclesiastes 7 13 Sicut enim protegit sapientia, sic protegit pecunia ; hoc autem plus habet eruditio et sapientia, quod vitam tribuunt possessori suo.
Ecclesiastes 7 14 Considera opera Dei, quod nemo possit corrigere quem ille despexerit.
Ecclesiastes 7 15 In die bona fruere bonis, et malam diem præcave ; sicut enim hanc, sic et illam fecit Deus, ut non inveniat homo contra eum justas querimonias.
Ecclesiastes 7 16 Hæc quoque vidi in diebus vanitatis meæ : justus perit in justitia sua, et impius multo vivit tempore in malitia sua.
Ecclesiastes 7 17 Noli esse justus multum, neque plus sapias quam necesse est, ne obstupescas.
Ecclesiastes 7 18 Ne impie agas multum, et noli esse stultus, ne moriaris in tempore non tuo.
Ecclesiastes 7 19 Bonum est te sustentare justum : sed et ab illo ne subtrahas manum tuam ; quia qui timet Deum nihil negligit.
Ecclesiastes 7 20 Sapientia confortavit sapientem super decem principes civitatis ;
Ecclesiastes 7 21 non est enim homo justus in terra qui faciat bonum et non peccet.
Ecclesiastes 7 22 Sed et cunctis sermonibus qui dicuntur ne accomodes cor tuum, ne forte audias servum tuum maledicentem tibi ;
Ecclesiastes 7 23 scit enim conscientia tua quia et tu crebro maledixisti aliis.
Ecclesiastes 7 24 Cuncta tentavi in sapientia. Dixi : Sapiens efficiar : et ipsa longius recessit a me,
Ecclesiastes 7 25 multo magis quam erat. Et alta profunditas, quis inveniet eam ?
Ecclesiastes 7 26 Lustravi universa animo meo, ut scirem et considerarem, et quærerem sapientiam, et rationem, et ut cognoscerem impietatem stulti, et errorem imprudentium :
Ecclesiastes 7 27 et inveni amariorem morte mulierem, quæ laqueus venatorum est, et sagena cor ejus ; vincula sunt manus illius. Qui placet Deo effugiet illam ; qui autem peccator est capietur ab illa.
Ecclesiastes 7 28 Ecce hoc inveni, dixit Ecclesiastes, unum et alterum ut invenirem rationem,
Ecclesiastes 7 29 quam adhuc quærit anima mea, et non inveni. Virum de mille unum reperi ; mulierem ex omnibus non inveni.
Ecclesiastes 7 30 Solummodo hoc inveni, quod fecerit Deus hominem rectum, et ipse se infinitis miscuerit quæstionibus. Quis talis ut sapiens est ? et quis cognovit solutionem verbi ?
Ecclesiastes 8 1 Sapientia hominis lucet in vultu ejus, et potentissimus faciem illius commutabit.
Ecclesiastes 8 2 Ego os regis observo, et præcepta juramenti Dei.
Ecclesiastes 8 3 Ne festines recedere a facie ejus, neque permaneas in opere malo : quia omne quod voluerit faciet.
Ecclesiastes 8 4 Et sermo illius potestate plenus est, nec dicere ei quisquam potest : Quare ita facis ?
Ecclesiastes 8 5 Qui custodit præceptum non experietur quidquam mali. Tempus et responsionem cor sapientis intelligit.
Ecclesiastes 8 6 Omni negotio tempus est, et opportunitas : et multa hominis afflictio,
Ecclesiastes 8 7 quia ignorat præterita, et futura nullo scire potest nuntio.
Ecclesiastes 8 8 Non est in hominis potestate prohibere spiritum, nec habet potestatem in die mortis : nec sinitur quiescere ingruente bello, neque salvabit impietas impium.
Ecclesiastes 8 9 Omnia hæc consideravi, et dedi cor meum in cunctis operibus quæ fiunt sub sole. Interdum dominatur homo homini in malum suum.
Ecclesiastes 8 10 Vidi impios sepultos, qui etiam cum adhuc viverent in loco sancto erant, et laudabantur in civitate quasi justorum operum. Sed et hoc vanitas est.
Ecclesiastes 8 11 Etenim quia non profertur cito contra malos sententia, absque timore ullo filii hominum perpetrant mala.
Ecclesiastes 8 12 Attamen peccator ex eo quod centies facit malum, et per patientiam sustentatur ; ego cognovi quod erit bonum timentibus Deum, qui verentur faciem ejus.
Ecclesiastes 8 13 Non sit bonum impio, nec prolongentur dies ejus, sed quasi umbra transeant qui non timent faciem Domini.
Ecclesiastes 8 14 Est et alia vanitas quæ fit super terram : sunt justi quibus mala proveniunt quasi opera egerint impiorum : et sunt impii qui ita securi sunt quasi justorum facta habeant. Sed et hoc vanissimum judico.
Ecclesiastes 8 15 Laudavi igitur lætitiam ; quod non esset homini bonum sub sole, nisi quod comederet, et biberet, atque gauderet, et hoc solum secum auferret de labore suo, in diebus vitæ suæ quos dedit ei Deus sub sole.
Ecclesiastes 8 16 Et apposui cor meum ut scirem sapientiam, et intelligerem distentionem quæ versatur in terra. Est homo qui diebus et noctibus somnum non capit oculis.
Ecclesiastes 8 17 Et intellexi quod omnium operum Dei nullam possit homo invenire rationem eorum quæ fiunt sub sole ; et quanto plus laboraverit ad quærendum, tanto minus inveniat : etiam si dixerit sapiens se nosse, non poterit reperire.
Ecclesiastes 9 1 Omnia hæc tractavi in corde meo, ut curiose intelligerem. Sunt justi atque sapientes, et opera eorum in manu Dei ; et tamen nescit homo utrum amore an odio dignus sit.
Ecclesiastes 9 2 Sed omnia in futurum servantur incerta, eo quod universa æque eveniant justo et impio, bono et malo, mundo et immundo, immolanti victimas et sacrificia contemnenti. Sicut bonus, sic et peccator ; ut perjurus, ita et ille qui verum dejerat.
Ecclesiastes 9 3 Hoc est pessimum inter omnia quæ sub sole fiunt : quia eadem cunctis eveniunt. Unde et corda filiorum hominum implentur malitia et contemptu in vita sua, et post hæc ad inferos deducentur.
Ecclesiastes 9 4 Nemo est qui semper vivat, et qui hujus rei habeat fiduciam ; melior est canis vivus leone mortuo.
Ecclesiastes 9 5 Viventes enim sciunt se esse morituros ; mortui vero nihil noverunt amplius, nec habent ultra mercedem, quia oblivioni tradita est memoria eorum.
Ecclesiastes 9 6 Amor quoque, et odium, et invidiæ simul perierunt ; nec habent partem in hoc sæculo, et in opere quod sub sole geritur.
Ecclesiastes 9 7 Vade ergo, et comede in lætitia panem tuum, et bibe cum gaudio vinum tuum, quia Deo placent opera tua.
Ecclesiastes 9 8 Omni tempore sint vestimenta tua candida, et oleum de capite tuo non deficiat.
Ecclesiastes 9 9 Perfruere vinum cum uxore quam diligis, cunctis diebus vitæ instabilitatis tuæ, qui dati sunt tibi sub sole omni tempore vanitatis tuæ : hæc est enim pars in vita et in labore tuo quo laboras sub sole.
Ecclesiastes 9 10 Quodcumque facere potest manus tua, instanter operare, quia nec opus, nec ratio, nec sapientia, nec scientia erunt apud inferos, quo tu properas.
Ecclesiastes 9 11 Verti me ad aliud, et vidi sub sole nec velocium esse cursum, nec fortium bellum, nec sapientium panem, nec doctorum divitias, nec artificum gratiam ; sed tempus casumque in omnibus.
Ecclesiastes 9 12 Nescit homo finem suum ; sed sicut pisces capiuntur hamo, et sicut aves laqueo comprehenduntur, sic capiuntur homines in tempore malo, cum eis extemplo supervenerit.
Ecclesiastes 9 13 Hanc quoque sub sole vidi sapientiam, et probavi maximam :
Ecclesiastes 9 14 civitas parva, et pauci in ea viri ; venit contra eam rex magnus, et vallavit eam, exstruxitque munitiones per gyrum, et perfecta est obsidio.
Ecclesiastes 9 15 Inventusque est in ea vir pauper et sapiens, et liberavit urbem per sapientiam suam ; et nullus deinceps recordatus est hominis illius pauperis.
Ecclesiastes 9 16 Et dicebam ego meliorem esse sapientiam fortitudine. Quomodo ergo sapientia pauperis contempta est, et verba ejus non sunt audita ?
Ecclesiastes 9 17 Verba sapientium audiuntur in silentio, plus quam clamor principis inter stultos.
Ecclesiastes 9 18 Melior est sapientia quam arma bellica ; et qui in uno peccaverit, multa bona perdet.
Ecclesiastes 10 1 Muscæ morientes perdunt suavitatem unguenti. Pretiosior est sapientia et gloria, parva et ad tempus stultitia.
Ecclesiastes 10 2 Cor sapientis in dextera ejus, et cor stulti in sinistra illius.
Ecclesiastes 10 3 Sed et in via stultus ambulans, cum ipse insipiens sit, omnes stultos æstimat.
Ecclesiastes 10 4 Si spiritus potestatem habentis ascenderit super te, locum tuum ne demiseris, quia curatio faciet cessare peccata maxima.
Ecclesiastes 10 5 Est malum quod vidi sub sole, quasi per errorem egrediens a facie principis :
Ecclesiastes 10 6 positum stultum in dignitate sublimi, et divites sedere deorsum.
Ecclesiastes 10 7 Vidi servos in equis, et principes ambulantes super terram quasi servos.
Ecclesiastes 10 8 Qui fodit foveam incidet in eam, et qui dissipat sepem mordebit eum coluber.
Ecclesiastes 10 9 Qui transfert lapides affligetur in eis, et qui scindit ligna vulnerabitur ab eis.
Ecclesiastes 10 10 Si retusum fuerit ferrum, et hoc non ut prius, sed hebetatum fuerit, multo labore exacuetur, et post industriam sequetur sapientia.
Ecclesiastes 10 11 Si mordeat serpens in silentio, nihil eo minus habet qui occulte detrahit.
Ecclesiastes 10 12 Verba oris sapientis gratia, et labia insipientis præcipitabunt eum ;
Ecclesiastes 10 13 initium verborum ejus stultitia, et novissimum oris illius error pessimus.
Ecclesiastes 10 14 Stultus verba multiplicat. Ignorat homo quid ante se fuerit ; et quid post se futurum sit, quis ei poterit indicare ?
Ecclesiastes 10 15 Labor stultorum affliget eos, qui nesciunt in urbem pergere.
Ecclesiastes 10 16 Væ tibi, terra, cujus rex puer est, et cujus principes mane comedunt.
Ecclesiastes 10 17 Beata terra cujus rex nobilis est, et cujus principes vescuntur in tempore suo, ad reficiendum, et non ad luxuriam.
Ecclesiastes 10 18 In pigritiis humiliabitur contignatio, et in infirmitate manuum perstillabit domus.
Ecclesiastes 10 19 In risum faciunt panem et vinum ut epulentur viventes ; et pecuniæ obediunt omnia.
Ecclesiastes 10 20 In cogitatione tua regi ne detrahas, et in secreto cubiculi tui ne maledixeris diviti : quia et aves cæli portabunt vocem tuam, et qui habet pennas annuntiabit sententiam.
Ecclesiastes 11 1 Mitte panem tuum super transeuntes aquas, quia post tempora multa invenies illum.
Ecclesiastes 11 2 Da partem septem necnon et octo, quia ignoras quid futurum sit mali super terram.
Ecclesiastes 11 3 Si repletæ fuerint nubes, imbrem super terram effundent. Si ceciderit lignum ad austrum aut ad aquilonem, in quocumque loco ceciderit, ibi erit.
Ecclesiastes 11 4 Qui observat ventum non seminat ; et qui considerat nubes numquam metet.
Ecclesiastes 11 5 Quomodo ignoras quæ sit via spiritus, et qua ratione compingantur ossa in ventre prægnantis, sic nescis opera Dei, qui fabricator est omnium.
Ecclesiastes 11 6 Mane semina semen tuum, et vespere ne cesset manus tua : quia nescis quid magis oriatur, hoc aut illud ; et si utrumque simul, melius erit.
Ecclesiastes 11 7 Dulce lumen, et delectabile est oculis videre solem.
Ecclesiastes 11 8 Si annis multis vixerit homo, et in his omnibus lætatus fuerit, meminisse debet tenebrosi temporis, et dierum multorum, qui cum venerint, vanitatis arguentur præterita.
Ecclesiastes 11 9 Lætare ergo, juvenis, in adolescentia tua, et in bono sit cor tuum in diebus juventutis tuæ : et ambula in viis cordis tui, et in intuitu oculorum tuorum, et scito quod pro omnibus his adducet te Deus in judicium.
Ecclesiastes 11 10 Aufer iram a corde tuo, et amove malitiam a carne tua : adolescentia enim et voluptas vana sunt.
Ecclesiastes 12 1 Memento Creatoris tui in diebus juventutis tuæ, antequam veniat tempus afflictionis, et appropinquent anni de quibus dicas : Non mihi placent ;
Ecclesiastes 12 2 antequam tenebrescat sol, et lumen, et luna, et stellæ, et revertantur nubes post pluviam ;
Ecclesiastes 12 3 quando commovebuntur custodes domus, et nutabunt viri fortissimi, et otiosæ erunt molentes in minuto numero, et tenebrescent videntes per foramina ;
Ecclesiastes 12 4 et claudent ostia in platea, in humilitate vocis molentis, et consurgent ad vocem volucris, et obsurdescent omnes filiæ carminis :
Ecclesiastes 12 5 excelsa quoque timebunt, et formidabunt in via. Florebit amygdalus, impinguabitur locusta, et dissipabitur capparis, quoniam ibit homo in domum æternitatis suæ, et circuibunt in platea plangentes.
Ecclesiastes 12 6 Antequam rumpatur funiculus argenteus, et recurrat vitta aurea, et conteratur hydria super fontem, et confringatur rota super cisternam,
Ecclesiastes 12 7 et revertatur pulvis in terram suam unde erat, et spiritus redeat ad Deum, qui dedit illum.
Ecclesiastes 12 8 Vanitas vanitatum, dixit Ecclesiastes, et omnia vanitas.
Ecclesiastes 12 9 Cumque esset sapientissimus Ecclesiastes, docuit populum, et enarravit quæ fecerat ; et investigans composuit parabolas multas.
Ecclesiastes 12 10 Quæsivit verba utilia, et conscripsit sermones rectissimos ac veritate plenos.
Ecclesiastes 12 11 Verba sapientium sicut stimuli, et quasi clavi in altum defixi, quæ per magistrorum consilium data sunt a pastore uno.
Ecclesiastes 12 12 His amplius, fili mi, ne requiras. Faciendi plures libros nullus est finis ; frequensque meditatio, carnis afflictio est.
Ecclesiastes 12 13 Finem loquendi pariter omnes audiamus. Deum time, et mandata ejus observa : hoc est enim omnis homo,
Ecclesiastes 12 14 et cuncta quæ fiunt adducet Deus in judicium pro omni errato, sive bonum, sive malum illud sit.
Song of Songs 1 1 SPONSA. Osculetur me osculo oris sui ; quia meliora sunt ubera tua vino,
Song of Songs 1 2 fragrantia unguentis optimis. Oleum effusum nomen tuum ; ideo adolescentulæ dilexerunt te.
Song of Songs 1 3 CHORUS ADOLESCENTULARUM. Trahe me, post te curremus in odorem unguentorum tuorum. Introduxit me rex in cellaria sua ; exsultabimus et lætabimur in te, memores uberum tuorum super vinum. Recti diligunt te.
Song of Songs 1 4 SPONSA. Nigra sum, sed formosa, filiæ Jerusalem, sicut tabernacula Cedar, sicut pelles Salomonis.
Song of Songs 1 5 Nolite me considerare quod fusca sim, quia decoloravit me sol. Filii matris meæ pugnaverunt contra me ; posuerunt me custodem in vineis : vineam meam non custodivi.
Song of Songs 1 6 Indica mihi, quem diligit anima mea, ubi pascas, ubi cubes in meridie, ne vagari incipiam post greges sodalium tuorum.
Song of Songs 1 7 SPONSUS. Si ignoras te, o pulcherrima inter mulieres, egredere, et abi post vestigia gregum, et pasce hædos tuos juxta tabernacula pastorum.
Song of Songs 1 8 Equitatui meo in curribus Pharaonis assimilavi te, amica mea.
Song of Songs 1 9 Pulchræ sunt genæ tuæ sicut turturis ; collum tuum sicut monilia.
Song of Songs 1 10 Murenulas aureas faciemus tibi, vermiculatas argento.
Song of Songs 1 11 SPONSA. Dum esset rex in accubitu suo, nardus mea dedit odorem suum.
Song of Songs 1 12 Fasciculus myrrhæ dilectus meus mihi ; inter ubera mea commorabitur.
Song of Songs 1 13 Botrus cypri dilectus meus mihi in vineis Engaddi.
Song of Songs 1 14 SPONSUS. Ecce tu pulchra es, amica mea ! ecce tu pulchra es ! Oculi tui columbarum.
Song of Songs 1 15 SPONSA. Ecce tu pulcher es, dilecte mi, et decorus ! Lectulus noster floridus.
Song of Songs 1 16 Tigna domorum nostrarum cedrina, laquearia nostra cypressina.
Song of Songs 2 1 Ego flos campi, et lilium convallium.
Song of Songs 2 2 SPONSUS. Sicut lilium inter spinas, sic amica mea inter filias.
Song of Songs 2 3 SPONSA. Sicut malus inter ligna silvarum, sic dilectus meus inter filios. Sub umbra illius quem desideraveram sedi, et fructus ejus dulcis gutturi meo.
Song of Songs 2 4 Introduxit me in cellam vinariam ; ordinavit in me caritatem.
Song of Songs 2 5 Fulcite in me floribus, stipate me malis, quia amore langueo.
Song of Songs 2 6 Læva ejus sub capite meo, et dextera illius amplexabitur me.
Song of Songs 2 7 SPONSUS. Adjuro vos, filiæ Jerusalem, per capreas cervosque camporum, ne suscitetis, neque evigilare faciatis dilectam, quoadusque ipsa velit.
Song of Songs 2 8 SPONSA. Vox dilecti mei ; ecce iste venit, saliens in montibus, transiliens colles.
Song of Songs 2 9 Similis est dilectus meus capreæ, hinnuloque cervorum. En ipse stat post parietem nostrum, respiciens per fenestras, prospiciens per cancellos.
Song of Songs 2 10 En dilectus meus loquitur mihi. SPONSUS. Surge, propera, amica mea, columba mea, formosa mea, et veni :
Song of Songs 2 11 jam enim hiems transiit ; imber abiit, et recessit.
Song of Songs 2 12 Flores apparuerunt in terra nostra ; tempus putationis advenit : vox turturis audita est in terra nostra ;
Song of Songs 2 13 ficus protulit grossos suos ; vineæ florentes dederunt odorem suum. Surge, amica mea, speciosa mea, et veni :
Song of Songs 2 14 columba mea, in foraminibus petræ, in caverna maceriæ, ostende mihi faciem tuam, sonet vox tua in auribus meis : vox enim tua dulcis, et facies tua decora.
Song of Songs 2 15 SPONSA. Capite nobis vulpes parvulas quæ demoliuntur vineas : nam vinea nostra floruit.
Song of Songs 2 16 Dilectus meus mihi, et ego illi, qui pascitur inter lilia,
Song of Songs 2 17 donec aspiret dies, et inclinentur umbræ. Revertere ; similis esto, dilecte mi, capreæ, hinnuloque cervorum super montes Bether.
Song of Songs 3 1 In lectulo meo, per noctes, quæsivi quem diligit anima mea : quæsivi illum, et non inveni.
Song of Songs 3 2 Surgam, et circuibo civitatem : per vicos et plateas quæram quem diligit anima mea : quæsivi illum, et non inveni.
Song of Songs 3 3 Invenerunt me vigiles qui custodiunt civitatem : Num quem diligit anima mea vidistis ?
Song of Songs 3 4 Paululum cum pertransissem eos, inveni quem diligit anima mea : tenui eum, nec dimittam, donec introducam illum in domum matris meæ, et in cubiculum genetricis meæ.
Song of Songs 3 5 SPONSUS. Adjuro vos, filiæ Jerusalem, per capreas cervosque camporum, ne suscitetis, neque evigilare faciatis dilectam, donec ipsa velit.
Song of Songs 3 6 CHORUS. Quæ est ista quæ ascendit per desertum sicut virgula fumi ex aromatibus myrrhæ, et thuris, et universi pulveris pigmentarii ?
Song of Songs 3 7 En lectulum Salomonis sexaginta fortes ambiunt ex fortissimis Israël,
Song of Songs 3 8 omnes tenentes gladios, et ad bella doctissimi : uniuscujusque ensis super femur suum propter timores nocturnos.
Song of Songs 3 9 Ferculum fecit sibi rex Salomon de lignis Libani ;
Song of Songs 3 10 columnas ejus fecit argenteas, reclinatorium aureum, ascensum purpureum ; media caritate constravit, propter filias Jerusalem.
Song of Songs 3 11 Egredimini et videte, filiæ Sion, regem Salomonem in diademate quo coronavit illum mater sua in die desponsationis illius, et in die lætitiæ cordis ejus.
Song of Songs 4 1 SPONSUS. Quam pulchra es, amica mea ! quam pulchra es ! Oculi tui columbarum, absque eo quod intrinsecus latet. Capilli tui sicut greges caprarum quæ ascenderunt de monte Galaad.
Song of Songs 4 2 Dentes tui sicut greges tonsarum quæ ascenderunt de lavacro ; omnes gemellis fœtibus, et sterilis non est inter eas.
Song of Songs 4 3 Sicut vitta coccinea labia tua, et eloquium tuum dulce. Sicut fragmen mali punici, ita genæ tuæ, absque eo quod intrinsecus latet.
Song of Songs 4 4 Sicut turris David collum tuum, quæ ædificata est cum propugnaculis ; mille clypei pendant ex ea, omnis armatura fortium.
Song of Songs 4 5 Duo ubera tua sicut duo hinnuli, capreæ gemelli, qui pascuntur in liliis.
Song of Songs 4 6 Donec aspiret dies, et inclinentur umbræ, vadam ad montem myrrhæ, et ad collem thuris.
Song of Songs 4 7 Tota pulchra es, amica mea, et macula non est in te.
Song of Songs 4 8 Veni de Libano, sponsa mea : veni de Libano, veni, coronaberis : de capite Amana, de vertice Sanir et Hermon, de cubilibus leonum, de montibus pardorum.
Song of Songs 4 9 Vulnerasti cor meum, soror mea, sponsa ; vulnerasti cor meum in uno oculorum tuorum, et in uno crine colli tui.
Song of Songs 4 10 Quam pulchræ sunt mammæ tuæ, soror mea sponsa ! pulchriora sunt ubera tua vino, et odor unguentorum tuorum super omnia aromata.
Song of Songs 4 11 Favus distillans labia tua, sponsa ; mel et lac sub lingua tua : et odor vestimentorum tuorum sicut odor thuris.
Song of Songs 4 12 Hortus conclusus soror mea, sponsa, hortus conclusus, fons signatus.
Song of Songs 4 13 Emissiones tuæ paradisus malorum punicorum, cum pomorum fructibus, cypri cum nardo.
Song of Songs 4 14 Nardus et crocus, fistula et cinnamomum, cum universis lignis Libani ; myrrha et aloë, cum omnibus primis unguentis.
Song of Songs 4 15 Fons hortorum, puteus aquarum viventium, quæ fluunt impetu de Libano.
Song of Songs 4 16 SPONSA. Surge, aquilo, et veni, auster : perfla hortum meum, et fluant aromata illius.
Song of Songs 5 1 Veniat dilectus meus in hortum suum, et comedat fructum pomorum suorum. SPONSUS. Veni in hortum meum, soror mea, sponsa ; messui myrrham meam cum aromatibus meis ; comedi favum cum melle meo ; bibi vinum meum cum lacte meo ; comedite, amici, et bibite, et inebriamini, carissimi.
Song of Songs 5 2 SPONSA. Ego dormio, et cor meum vigilat. Vox dilecti mei pulsantis : SPONSUS. Aperi mihi, soror mea, amica mea, columba mea, immaculata mea, quia caput meum plenum est rore, et cincinni mei guttis noctium.
Song of Songs 5 3 SPONSA. Expoliavi me tunica mea : quomodo induar illa ? lavi pedes meos : quomodo inquinabo illos ?
Song of Songs 5 4 Dilectus meus misit manum suam per foramen, et venter meus intremuit ad tactum ejus.
Song of Songs 5 5 Surrexi ut aperirem dilecto meo ; manus meæ stillaverunt myrrham, et digiti mei pleni myrrha probatissima.
Song of Songs 5 6 Pessulum ostii mei aperui dilecto meo, at ille declinaverat, atque transierat. Anima mea liquefacta est, ut locutus est ; quæsivi, et non inveni illum ; vocavi, et non respondit mihi.
Song of Songs 5 7 Invenerunt me custodes qui circumeunt civitatem ; percusserunt me, et vulneraverunt me. Tulerunt pallium meum mihi custodes murorum.
Song of Songs 5 8 Adjuro vos, filiæ Jerusalem, si inveneritis dilectum meum, ut nuntietis ei quia amore langueo.
Song of Songs 5 9 CHORUS. Qualis est dilectus tuus ex dilecto, o pulcherrima mulierum ? qualis est dilectus tuus ex dilecto, quia sic adjurasti nos ?
Song of Songs 5 10 SPONSA. Dilectus meus candidus et rubicundus ; electus ex millibus.
Song of Songs 5 11 Caput ejus aurum optimum ; comæ ejus sicut elatæ palmarum, nigræ quasi corvus.
Song of Songs 5 12 Oculi ejus sicut columbæ super rivulos aquarum, quæ lacte sunt lotæ, et resident juxta fluenta plenissima.
Song of Songs 5 13 Genæ illius sicut areolæ aromatum, consitæ a pigmentariis. Labia ejus lilia, distillantia myrrham primam.
Song of Songs 5 14 Manus illius tornatiles, aureæ, plenæ hyacinthis. Venter ejus eburneus, distinctus sapphiris.
Song of Songs 5 15 Crura illius columnæ marmoreæ quæ fundatæ sunt super bases aureas. Species ejus ut Libani, electus ut cedri.
Song of Songs 5 16 Guttur illius suavissimum, et totus desiderabilis. Talis est dilectus meus, et ipse est amicus meus, filiæ Jerusalem.
Song of Songs 5 17 CHORUS. Quo abiit dilectus tuus, o pulcherrima mulierum ? quo declinavit dilectus tuus ? et quæremus eum tecum.
Song of Songs 6 1 SPONSA. Dilectus meus descendit in hortum suum ad areolam aromatum, ut pascatur in hortis, et lilia colligat.
Song of Songs 6 2 Ego dilecto meo, et dilectus meus mihi, qui pascitur inter lilia.
Song of Songs 6 3 SPONSUS. Pulchra es, amica mea ; suavis, et decora sicut Jerusalem ; terribilis ut castrorum acies ordinata.
Song of Songs 6 4 Averte oculos tuos a me, quia ipsi me avolare fecerunt. Capilli tui sicut grex caprarum quæ apparuerunt de Galaad.
Song of Songs 6 5 Dentes tui sicut grex ovium quæ ascenderunt de lavacro : omnes gemellis fœtibus, et sterilis non est in eis.
Song of Songs 6 6 Sicut cortex mali punici, sic genæ tuæ, absque occultis tuis.
Song of Songs 6 7 Sexaginta sunt reginæ, et octoginta concubinæ, et adolescentularum non est numerus.
Song of Songs 6 8 Una est columba mea, perfecta mea, una est matris suæ, electa genetrici suæ. Viderunt eam filiæ, et beatissimam prædicaverunt ; reginæ et concubinæ, et laudaverunt eam.
Song of Songs 6 9 Quæ est ista quæ progreditur quasi aurora consurgens, pulchra ut luna, electa ut sol, terribilis ut castrorum acies ordinata ?
Song of Songs 6 10 SPONSA. Descendi in hortum nucum, ut viderem poma convallium, et inspicerem si floruisset vinea, et germinassent mala punica.
Song of Songs 6 11 Nescivi : anima mea conturbavit me, propter quadrigas Aminadab.
Song of Songs 6 12 CHORUS. Revertere, revertere, Sulamitis ! revertere, revertere ut intueamur te.
Song of Songs 7 1 SPONSA. Quid videbis in Sulamite, nisi choros castrorum ? CHORUS. Quam pulchri sunt gressus tui in calceamentis, filia principis ! Juncturæ femorum tuorum sicut monilia quæ fabricata sunt manu artificis.
Song of Songs 7 2 Umbilicus tuus crater tornatilis, numquam indigens poculis. Venter tuus sicut acervus tritici vallatus liliis.
Song of Songs 7 3 Duo ubera tua sicut duo hinnuli, gemelli capreæ.
Song of Songs 7 4 Collum tuum sicut turris eburnea ; oculi tui sicut piscinæ in Hesebon quæ sunt in porta filiæ multitudinis. Nasus tuus sicut turris Libani, quæ respicit contra Damascum.
Song of Songs 7 5 Caput tuum ut Carmelus ; et comæ capitis tui sicut purpura regis vincta canalibus.
Song of Songs 7 6 SPONSUS. Quam pulchra es, et quam decora, carissima, in deliciis !
Song of Songs 7 7 Statura tua assimilata est palmæ, et ubera tua botris.
Song of Songs 7 8 Dixi : Ascendam in palmam, et apprehendam fructus ejus ; et erunt ubera tua sicut botri vineæ, et odor oris tui sicut malorum.
Song of Songs 7 9 Guttur tuum sicut vinum optimum, dignum dilecto meo ad potandum, labiisque et dentibus illius ad ruminandum.
Song of Songs 7 10 SPONSA. Ego dilecto meo, et ad me conversio ejus.
Song of Songs 7 11 Veni, dilecte mi, egrediamur in agrum, commoremur in villis.
Song of Songs 7 12 Mane surgamus ad vineas : videamus si floruit vinea, si flores fructus parturiunt, si floruerunt mala punica ; ibi dabo tibi ubera mea.
Song of Songs 7 13 Mandragoræ dederunt odorem in portis nostris omnia poma : nova et vetera, dilecte mi, servavi tibi.
Song of Songs 8 1 Quis mihi det te fratrem meum, sugentem ubera matris meæ, ut inveniam te foris, et deosculer te, et jam me nemo despiciat ?
Song of Songs 8 2 Apprehendam te, et ducam in domum matris meæ : ibi me docebis, et dabo tibi poculum ex vino condito, et mustum malorum granatorum meorum.
Song of Songs 8 3 Læva ejus sub capite meo, et dextera illius amplexabitur me.
Song of Songs 8 4 SPONSUS. Adjuro vos, filiæ Jerusalem, ne suscitetis, neque evigilare faciatis dilectam, donec ipsa velit.
Song of Songs 8 5 CHORUS. Quæ est ista quæ ascendit de deserto, deliciis affluens, innixa super dilectum suum ? SPONSUS. Sub arbore malo suscitavi te ; ibi corrupta est mater tua, ibi violata est genitrix tua.
Song of Songs 8 6 SPONSA. Pone me ut signaculum super cor tuum, ut signaculum super brachium tuum, quia fortis est ut mors dilectio, dura sicut infernus æmulatio : lampades ejus lampades ignis atque flammarum.
Song of Songs 8 7 Aquæ multæ non potuerunt extinguere caritatem, nec flumina obruent illam. Si dederit homo omnem substantiam domus suæ pro dilectione, quasi nihil despiciet eam.
Song of Songs 8 8 CHORUS FRATRUM. Soror nostra parva, et ubera non habet ; quid faciemus sorori nostræ in die quando alloquenda est ?
Song of Songs 8 9 Si murus est, ædificemus super eum propugnacula argentea ; si ostium est, compingamus illud tabulis cedrinis.
Song of Songs 8 10 SPONSA. Ego murus, et ubera mea sicut turris, ex quo facta sum coram eo, quasi pacem reperiens.
Song of Songs 8 11 CHORUS FRATRUM. Vinea fuit pacifico in ea quæ habet populos : tradidit eam custodibus ; vir affert pro fructu ejus mille argenteos.
Song of Songs 8 12 SPONSA. Vinea mea coram me est. Mille tui pacifici, et ducenti his qui custodiunt fructus ejus.
Song of Songs 8 13 SPONSUS. Quæ habitas in hortis, amici auscultant ; fac me audire vocem tuam.
Song of Songs 8 14 SPONSA. Fuge, dilecte mi, et assimilare capreæ, hinnuloque cervorum super montes aromatum.
Isaiah 1 1 Visio Isaiæ, filii Amos, quam vidit super Judam et Jerusalem, in diebus Oziæ, Joathan, Achaz, et Ezechiæ, regum Juda.
Isaiah 1 2 Audite, cæli, et auribus percipe, terra, quoniam Dominus locutus est. Filios enutrivi, et exaltavi ; ipsi autem spreverunt me.
Isaiah 1 3 Cognovit bos possessorem suum, et asinus præsepe domini sui ; Israël autem me non cognovit, et populus meus non intellexit.
Isaiah 1 4 Væ genti peccatrici, populo gravi iniquitate, semini nequam, filiis sceleratis ! dereliquerunt Dominum ; blasphemaverunt Sanctum Israël ; abalienati sunt retrorsum.
Isaiah 1 5 Super quo percutiam vos ultra, addentes prævaricationem ? omne caput languidum, et omne cor mœrens.
Isaiah 1 6 A planta pedis usque ad verticem, non est in eo sanitas ; vulnus, et livor, et plaga tumens, non est circumligata, nec curata medicamine, neque fota oleo.
Isaiah 1 7 Terra vestra deserta ; civitates vestræ succensæ igni : regionem vestram coram vobis alieni devorant, et desolabitur sicut in vastitate hostili.
Isaiah 1 8 Et derelinquetur filia Sion ut umbraculum in vinea, et sicut tugurium in cucumerario, et sicut civitas quæ vastatur.
Isaiah 1 9 Nisi Dominus exercituum reliquisset nobis semen, quasi Sodoma fuissemus, et quasi Gomorrha similes essemus.
Isaiah 1 10 Audite verbum Domini, principes Sodomorum ; percipite auribus legem Dei nostri, populus Gomorrhæ.
Isaiah 1 11 Quo mihi multitudinem victimarum vestrarum ? dicit Dominus. Plenus sum : holocausta arietum, et adipem pinguium, et sanguinem vitulorum et agnorum et hircorum, nolui.
Isaiah 1 12 Cum veniretis ante conspectum meum, quis quæsivit hæc de manibus vestris, ut ambularetis in atriis meis ?
Isaiah 1 13 Ne offeratis ultra sacrificium frustra : incensum abominatio est mihi. Neomeniam et sabbatum, et festivitates alias, non feram ; iniqui sunt cœtus vestri.
Isaiah 1 14 Calendas vestras, et solemnitates vestras odivit anima mea : facta sunt mihi molesta ; laboravi sustinens.
Isaiah 1 15 Et cum extenderitis manus vestras, avertam oculos meos a vobis, et cum multiplicaveritis orationem, non exaudiam : manus enim vestræ sanguine plenæ sunt.
Isaiah 1 16 Lavamini, mundi estote ; auferte malum cogitationum vestrarum ab oculis meis : quiescite agere perverse,
Isaiah 1 17 discite benefacere ; quærite judicium, subvenite oppresso, judicate pupillo, defendite viduam.
Isaiah 1 18 Et venite, et arguite me, dicit Dominus. Si fuerint peccata vestra ut coccinum, quasi nix dealbabuntur ; et si fuerint rubra quasi vermiculus, velut lana alba erunt.
Isaiah 1 19 Si volueritis, et audieritis me, bona terræ comeditis.
Isaiah 1 20 Quod si nolueritis, et me ad iracundiam provocaveritis, gladius devorabit vos, quia os Domini locutum est.
Isaiah 1 21 Quomodo facta est meretrix civitas fidelis, plena judicii ? justitia habitavit in ea, nunc autem homicidæ.
Isaiah 1 22 Argentum tuum versum est in scoriam ; vinum tuum mistum est aqua.
Isaiah 1 23 Principes tui infideles, socii furum. Omnes diligunt munera, sequuntur retributiones. Pupillo non judicant, et causa viduæ non ingreditur ad illos.
Isaiah 1 24 Propter hoc ait Dominus, Deus exercituum, Fortis Israël : Heu ! consolabor super hostibus meis, et vindicabor de inimicis meis.
Isaiah 1 25 Et convertam manum meam ad te, et excoquam ad puram scoriam tuam, et auferam omne stannum tuum.
Isaiah 1 26 Et restituam judices tuos ut fuerunt prius, et consiliarios tuos sicut antiquitus ; post hæc vocaberis civitas justi, urbs fidelis.
Isaiah 1 27 Sion in judicio redimetur, et reducent eam in justita.
Isaiah 1 28 Et conteret scelestos, et peccatores simul ; et qui dereliquerunt Dominum consumentur.
Isaiah 1 29 Confundentur enim ab idolis quibus sacrificaverunt, et erubescetis super hortis quos elegeratis,
Isaiah 1 30 cum fueritis velut quercus defluentibus foliis, et velut hortus absque aqua.
Isaiah 1 31 Et erit fortitudo vestra ut favilla stuppæ, et opus vestrum quasi scintilla, et succendetur utrumque simul, et non erit qui extinguat.
Isaiah 2 1 Verbum quod vidit Isaias, filius Amos, super Juda et Jerusalem.
Isaiah 2 2 Et erit in novissimis diebus : præparatus mons domus Domini in vertice montium, et elevabitur super colles ; et fluent ad eum omnes gentes,
Isaiah 2 3 et ibunt populi multi, et dicent : Venite, et ascendamus ad montem Domini, et ad domum Dei Jacob ; et docebit nos vias suas, et ambulabimus in semitis ejus, quia de Sion exibit lex, et verbum Domini de Jerusalem.
Isaiah 2 4 Et judicabit gentes, et arguet populos multos ; et conflabunt gladios suos in vomeres, et lanceas suas in falces. Non levabit gens contra gentem gladium, nec exercebuntur ultra ad prælium.
Isaiah 2 5 Domus Jacob, venite, et ambulemus in lumine Domini.
Isaiah 2 6 Projecisti enim populum tuum, domum Jacob, quia repleti sunt ut olim, et augeres habuerunt ut Philisthiim, et pueris alienis adhæserunt.
Isaiah 2 7 Repleta est terra argento et auro, et non est finis thesaurorum ejus.
Isaiah 2 8 Et repleta est terra ejus equis, et innumerabiles quadrigæ ejus. Et repleta est terra ejus idolis ; opus manuum suarum adoraverunt, quod fecerunt digiti eorum.
Isaiah 2 9 Et incurvavit se homo, et humiliatus est vir ; ne ergo dimittas eis.
Isaiah 2 10 Ingredere in petram, et abscondere in fossa humo a facie timoris Domini, et a gloria majestatis ejus.
Isaiah 2 11 Oculi sublimes hominis humiliati sunt, et incurvabitur altitudo virorum ; exaltabitur autem Dominus solus in die illa.
Isaiah 2 12 Quia dies Domini exercituum super omnem superbum, et excelsum, et super omnem arrogantem, et humiliabitur ;
Isaiah 2 13 et super omnes cedros Libani sublimes et erectas, et super omnes quercus Basan,
Isaiah 2 14 et super omnes montes excelsos, et super omnes colles elevatos,
Isaiah 2 15 et super omnem turrim excelsam, et super omnem murum munitum,
Isaiah 2 16 et super omnes naves Tharsis, et super omne quod visu pulchrum est,
Isaiah 2 17 et incurvabitur sublimitas hominum, et humiliabitur altitudo virorum, et elevabitur Dominus solus in die illa ;
Isaiah 2 18 et idola penitus conterentur ;
Isaiah 2 19 et introibunt in speluncas petrarum, et in voragines terræ, a facie formidinis Domini et a gloria majestatis ejus, cum surrexerit percutere terram.
Isaiah 2 20 In die illa projiciet homo idola argenti sui, et simulacra auri sui, quæ fecerat sibi ut adoraret, talpas et vespertiliones.
Isaiah 2 21 Et ingreditur scissuras petrarum et in cavernas saxorum, a facie formidinis Domini, et a gloria majestatis ejus, cum surrexerit percutere terram.
Isaiah 2 22 Quiescite ergo ab homine, cujus spiritus in naribus ejus est, quia excelsus reputatus est ipse.
Isaiah 3 1 Ecce enim Dominator, Dominus exercituum, auferet a Jerusalem et a Juda validum et fortem, omne robur panis, et omne robor aquæ ;
Isaiah 3 2 fortem, et virum bellatorem, judicem, et prophetam, et ariolum, et senem ;
Isaiah 3 3 principem super quinquaginta, et honorabilem vultu et consiliarium, et sapientem de architectis, et prudentem eloquii mystici.
Isaiah 3 4 Et dabo pueros principes eorum, et effeminati dominabuntur eis ;
Isaiah 3 5 et irruet populus, vir ad virum, et unusquisque ad proximum suum ; tumultuabitur puer contra senem, et ignobilis contra nobilem.
Isaiah 3 6 Apprehendet enim vir fratrem suum, domesticum patris sui : Vestimentum tibi est, princeps esto noster, ruina autem hæc sub manu tua.
Isaiah 3 7 Respondebit in die illa, dicens : Non sum medicus, et in domo mea non est panis neque vestimentum : nolite constituere me principem populi.
Isaiah 3 8 Ruit enim Jerusalem, et Judas concidit, quia lingua eorum et adinventiones eorum contra Dominum, ut provocarent oculos majestatis ejus.
Isaiah 3 9 Agnitio vultus eorum respondit eis ; et peccatum suum quasi Sodoma prædicaverunt, nec absconderunt. Væ animæ eorum, quoniam reddita sunt eis mala !
Isaiah 3 10 Dicite justo quoniam bene, quoniam fructum adinventionum suarum comedet.
Isaiah 3 11 Væ impio in malum ! retributio enim manuum ejus fiet ei.
Isaiah 3 12 Populum meum exactores sui spoliaverunt, et mulieres dominatæ sunt eis. Popule meus, qui te beatum dicunt, ipsi te decipiunt, et viam gressuum tuorum dissipant.
Isaiah 3 13 Stat ad judicandum Dominus, et stat ad judicandos populos.
Isaiah 3 14 Dominus ad judicium veniet cum senibus populi sui, et principibus ejus ; vos enim depasti estis vineam, et rapina pauperis in domo vestra.
Isaiah 3 15 Quare atteritis populum meum, et facies pauperum commolitis ? dicit Dominus exercituum.
Isaiah 3 16 Et dixit Dominus : Pro eo quod elevatæ sunt filiæ Sion, et ambulaverunt extento collo, et nutibus oculorum ibant, et plaudebant, ambulabant pedibus suis, et composito gradu incedebant ;
Isaiah 3 17 decalvabit Dominus verticem filiarum Sion, et Dominus crimen earum nudabit.
Isaiah 3 18 In die illa auferet Dominus ornamentum calceamentum,
Isaiah 3 19 et lunulas, et torques, et monilia, et armillas, et mitras,
Isaiah 3 20 et discriminalia, et periscelidas, et murenulas, et olfactoriola, et inaures,
Isaiah 3 21 et annulos, et gemmas in fronte pendentes,
Isaiah 3 22 et mutatoria, et palliola, et linteamina, et acus,
Isaiah 3 23 et specula, et sindones, et vittas, et theristra.
Isaiah 3 24 Et erit pro suavi odore fœtor, et pro zona funiculus, et pro crispanti crine calvitium, et pro fascia pectorali cilicium.
Isaiah 3 25 Pulcherrimi quoque viri tui gladio cadent, et fortes tui in prælio.
Isaiah 3 26 Et mœrebunt atque lugebunt portæ ejus, et desolata in terra sedebit.
Isaiah 4 1 Et apprehendent septem mulieres virum unum in die illa, dicentes : Panem nostrum comedemus, et vestimentis nostris operiemur : tantummodo invocetur nomen tuum super nos ; aufer opprobrium nostrum.
Isaiah 4 2 In die illa, erit germen Domini in magnificentia et gloria, et fructus terræ sublimis, et exsultatio his qui salvati fuerint de Israël.
Isaiah 4 3 Et erit : omnis qui relictus fuerit in Sion, et residuus in Jerusalem, Sanctus vocabitur, omnis qui scriptus est in vita in Jerusalem.
Isaiah 4 4 Si abluerit Dominus sordes filiarum Sion, et sanguinem Jerusalem laverit de medio ejus, in spiritu judicii, et spiritu ardoris.
Isaiah 4 5 Et creabit Dominus super omnem locum montis Sion, et ubi invocatus est, nubem per diem et fumum, et splendorem ignis flammantis in nocte : super omnem enim gloriam protectio.
Isaiah 4 6 Et tabernaculum erit in umbraculum, diei ab æstu, et in securitatem et absconsionem a turbine et a pluvia.
Isaiah 5 1 Cantabo dilecto meo canticum patruelis mei vineæ suæ. Vinea facta est dilecto meo in cornu filio olei.
Isaiah 5 2 Et sepivit eam, et lapides elegit ex illa, et plantavit eam electam ; et ædificavit turrim in medio ejus, et torcular exstruxit in ea ; et exspectavit ut faceret uvas, et fecit labruscas.
Isaiah 5 3 Nunc ergo, habitatores Jerusalem et viri Juda, judicate inter me et vineam meam.
Isaiah 5 4 Quid est quod debui ultra facere vineæ meæ, et non feci ei ? an quod exspectavi ut faceret uvas, et fecit labruscas ?
Isaiah 5 5 Et nunc ostendam vobis quid ego faciam vineæ meæ : auferam sepem ejus, et erit in direptionem ; diruam maceriam ejus, et erit in conculcationem.
Isaiah 5 6 Et ponam eam desertam ; non putabitur et non fodietur : et ascendent vepres et spinæ, et nubibus mandabo ne pluant super eam imbrem.
Isaiah 5 7 Vinea enim Domini exercituum domus Israël est ; et vir Juda germen ejus delectabile : et exspectavi ut faceret judicium, et ecce iniquitas ; et justitiam, et ecce clamor.
Isaiah 5 8 Væ qui conjungitis domum ad domum, et agrum agro copulatis usque ad terminum loci ! Numquid habitabitis vos soli in medio terræ ?
Isaiah 5 9 In auribus meis sunt hæc, dicit Dominus exercituum ; nisi domus multæ desertæ fuerint, grandes et pulchræ, absque habitatore.
Isaiah 5 10 Decem enim jugera vinearum facient lagunculam unam, et triginta modii sementis facient modios tres.
Isaiah 5 11 Væ qui consurgitis mane ad ebrietatem sectandam, et potandum usque ad vesperam, ut vino æstuetis !
Isaiah 5 12 Cithara, et lyra, et tympanum, et tibia, et vinum in conviviis vestris ; et opus Domini non respicitis, nec opera manuum ejus consideratis.
Isaiah 5 13 Propterea captivus ductus est populus meus, quia non habuit scientiam, et nobiles ejus interierunt fame, et multitudo ejus siti exaruit.
Isaiah 5 14 Propterea dilatavit infernus animam suam, et aperuit os suum absque ullo termino ; et descendent fortes ejus, et populus ejus, et sublimes gloriosique ejus, ad eum.
Isaiah 5 15 Et incurvabitur homo, et humiliabitur vir, et oculi sublimium deprimentur.
Isaiah 5 16 Et exaltabitur Dominus exercituum in judicio ; et Deus sanctus sanctificabitur in justitia.
Isaiah 5 17 Et pascentur agni juxta ordinem suum, et deserta in ubertatem versa advenæ comedent.
Isaiah 5 18 Væ qui trahitis iniquitatem in funiculis vanitatis, et quasi vinculum plaustri peccatum !
Isaiah 5 19 qui dicitis : Festinet, et cito veniat opus ejus, ut videamus ; et appropiet, et veniat consilium sancti Israël, et sciemus illud !
Isaiah 5 20 Væ qui dicitis malum bonum, et bonum malum ; ponentes tenebras lucem, et lucem tenebras ; ponentes amarum in dulce, et dulce in amarum !
Isaiah 5 21 Væ qui sapientes estis in oculis vestris, et coram vobismetipsis prudentes.
Isaiah 5 22 Væ qui potentes estis ad bibendum vinum, et viri fortes ad miscendam ebrietatem !
Isaiah 5 23 qui justificatis impium pro muneribus, et justitiam justi aufertis ab eo !
Isaiah 5 24 Propter hoc, sicut devorat stipulam lingua ignis, et calor flammæ exurit, sic radix eorum quasi favilla erit, et germen eorum ut pulvis ascendet ; abjecerunt enim legem Domini exercituum, et eloquium sancti Israël blasphemaverunt.
Isaiah 5 25 Ideo iratus est furor Domini in populum suum, et extendit manum suam super eum, et percussit eum : et conturbati sunt montes, et facta sunt morticina eorum quasi stercus in medio platearum. In his omnibus non est adversus furor ejus, sed adhuc manus ejus extenta.
Isaiah 5 26 Et elevabit signum in nationibus procul, et sibilabit ad eum de finibus terræ : et ecce festinus velociter veniet.
Isaiah 5 27 Non est deficiens neque laborans in eo ; non dormitabit, neque dormiet ; neque solvetur cingulum renum ejus, nec rumpetur corrigia calceamenti ejus.
Isaiah 5 28 Sagittæ ejus acutæ, et omnes arcus ejus extenti. Ungulæ equorum ejus ut silex, et rotæ ejus quasi impetus tempestatis.
Isaiah 5 29 Rugitus ejus ut leonis ; rugiet ut catuli leonum : et frendet, et tenebit prædam, et amplexabitur, et non erit qui eruat.
Isaiah 5 30 Et sonabit super eum in die illa sicut sonitus maris : aspiciemus in terram, et ecce tenebræ tribulationis, et lux obtenebrata est in caligine ejus.
Isaiah 6 1 In anno quo mortuus est rex Ozias, vidi Dominum sedentem super solium excelsum et elevatum ; et ea quæ sub ipso erant replebant templum.
Isaiah 6 2 Seraphim stabant super illud : sex alæ uni, et sex alæ alteri ; duabus velabant faciem ejus, et duabus velabant pedes ejus, et duabus volabant.
Isaiah 6 3 Et clamabant alter ad alterum, et dicebant : Sanctus, sanctus, sanctus Dominus, Deus exercituum ; plena est omnis terra gloria ejus.
Isaiah 6 4 Et commota sunt superliminaria cardinum a voce clamantis, et domus repleta est fumo.
Isaiah 6 5 Et dixi : Væ mihi, quia tacui, quia vir pollutus labiis ego sum, et in medio populi polluta labia habentis ego habito, et regem Dominum exercituum vidi oculis meis.
Isaiah 6 6 Et volavit ad me unus de seraphim, et in manu ejus calculus, quem forcipe tulerat de altari,
Isaiah 6 7 et tetigit os meum, et dixit : Ecce tetigit hoc labia tua, et auferetur iniquitas tua, et peccatum tuum mundabitur.
Isaiah 6 8 Et audivi vocem Domini dicentis : Quem mittam ? et quis ibit nobis ? Et dixi : Ecce ego, mitte me.
Isaiah 6 9 Et dixit : Vade, et dices populo huic : Audite audientes, et nolite intelligere ; et videte visionem, et nolite cognoscere.
Isaiah 6 10 Excæca cor populi hujus, et aures ejus aggrava, et oculos ejus claude : ne forte videat oculis suis, et auribus suis audiat, et corde suo intelligat, et convertatur, et sanem eum.
Isaiah 6 11 Et dixi : Usquequo, Domine ? Et dixit : Donec desolentur civitates absque habitatore, et domus sine homine, et terra relinquetur deserta.
Isaiah 6 12 Et longe faciet Dominus homines, et multiplicabitur quæ derelicta fuerat in medio terræ.
Isaiah 6 13 Et adhuc in ea decimatio, et convertetur, et erit in ostensionem sicut terebinthus, et sicut quercus quæ expandit ramos suos ; semen sanctum erit id quod steterit in ea.
Isaiah 7 1 Et factum est in diebus Achaz, filii Joathan, filii Oziæ, regis Juda, ascendit Rasin, rex Syriæ, et Phacee, filius Romeliæ, rex Israël, in Jerusalem, ad præliandum contra eam : et non potuerunt
Isaiah 7 2 debellare eam. Et nuntiaverunt domui David, dicentes : Requievit Syria super Ephraim. Et commotum est cor ejus, et cor populi ejus, sicut moventur ligna silvarum a facie venti.
Isaiah 7 3 Et dixit Dominus ad Isaiam : Egredere in occursum Achaz, tu et qui derelictus est Jasub, filius tuus, ad extremum aquæductus piscinæ superioris in via agri Fullonis ;
Isaiah 7 4 et dices ad eum : Vide ut sileas ; noli timere, et cor tuum ne formidet a duabus caudis titionum fumigantium istorum, in ira furoris Rasin, regis Syriæ, et filii Romeliæ ;
Isaiah 7 5 eo quod consilium inierit contra te Syria in malum, Ephraim, et filius Romeliæ, dicentes :
Isaiah 7 6 Ascendamus ad Judam, et suscitemus eum, et avellamus eum ad nos, et ponamus regem in medio ejus filium Tabeel.
Isaiah 7 7 Hæc dicit Dominus Deus : Non stabit, et non erit istud ;
Isaiah 7 8 sed caput Syriæ Damascus, et caput Damasci Rasin ; et adhuc sexaginta et quinque anni, et desinet Ephraim esse populus ;
Isaiah 7 9 et caput Ephraim Samaria, et caput Samariæ filius Romeliæ. Si non credideritis, non permanebitis.
Isaiah 7 10 Et adjecit Dominus loqui ad Achaz, dicens :
Isaiah 7 11 Pete tibi signum a Domino Deo tuo, in profundum inferni, sive in excelsum supra.
Isaiah 7 12 Et dixit Achaz : Non petam, et non tentabo Dominum.
Isaiah 7 13 Et dixit : Audite ergo, domus David. Numquid parum vobis est molestos esse hominibus, quia molesti estis et Deo meo ?
Isaiah 7 14 Propter hoc dabit Dominus ipse vobis signum : ecce virgo concipiet, et pariet filium, et vocabitur nomen ejus Emmanuel.
Isaiah 7 15 Butyrum et mel comedet, ut sciat reprobare malum, et eligere bonum.
Isaiah 7 16 Quia antequam sciat puer reprobare malum et eligere bonum, derelinquetur terra quam tu detestaris a facie duorum regum suorum.
Isaiah 7 17 Adducet Dominus super te, et super populum tuum, et super domum patris tui, dies qui non venerunt a diebus separationis Ephraim a Juda, cum rege Assyriorum.
Isaiah 7 18 Et erit in die illa : sibilabit Dominus muscæ quæ est in extremo fluminum Ægypti, et api quæ est in terra Assur ;
Isaiah 7 19 et venient, et requiescent omnes in torrentibus vallium, et in cavernis petrarum, et in omnibus frutetis, et in universis foraminibus.
Isaiah 7 20 In die illa radet Dominus in novacula conducta in his qui trans flumen sunt, in rege Assyriorum, caput et pilos pedum, et barbam universam.
Isaiah 7 21 Et erit in die illa : nutriet homo vaccam boum, et duas oves,
Isaiah 7 22 et præ ubertate lactis comedet butyrum ; butyrum enim et mel manducabit omnis qui relictus fuerit in medio terræ.
Isaiah 7 23 Et erit in die illa : omnis locus ubi fuerint mille vites, mille argenteis, in sinas et in vepres erunt.
Isaiah 7 24 Cum sagittis et arcu ingredientur illuc : vepres enim et spinæ erunt in universa terra.
Isaiah 7 25 Et omnes montes qui in sarculo sarrientur, non veniet illuc terror spinarum et veprium : et erit in pascua bovis, et in conculcationem pecoris.
Isaiah 8 1 Et dixit Dominus ad me : Sume tibi librum grandem, et scribe in eo stylo hominis : Velociter spolia detrahe, cito prædare.
Isaiah 8 2 Et adhibui mihi testes fideles, Uriam sacerdotem, et Zachariam, filium Barachiæ :
Isaiah 8 3 et accessi ad prophetissam, et concepit, et peperit filium. Et dixit Dominus ad me : Voca nomen ejus : Accelera spolia detrahere ; Festina prædari :
Isaiah 8 4 quia antequam sciat puer vocare patrem suum et matrem suam, auferetur fortitudo Damasci, et spolia Samariæ, coram rege Assyriorum.
Isaiah 8 5 Et adjecit Dominus loqui ad me adhuc, dicens :
Isaiah 8 6 Pro eo quod abjecit populus iste aquas Siloë, quæ vadunt cum silentio, et assumpsit magis Rasin, et filium Romeliæ :
Isaiah 8 7 propter hoc ecce Dominus adducet super eos aquas fluminis fortes et multas, regem Assyriorum, et omnem gloriam ejus, et ascendet super omnes rivos ejus, et fluet super universas ripas ejus ;
Isaiah 8 8 et ibit per Judam, inundans, et transiens : usque ad collum veniet. Et erit extensio alarum ejus implens latitudinem terræ tuæ, o Emmanuel !
Isaiah 8 9 Congregamini, populi, et vincimini ; et audite, universæ procul terræ : confortamini, et vincimini ; accingite vos, et vincimini.
Isaiah 8 10 Inite consilium, et dissipabitur ; loquimini verbum, et non fiet : quia nobiscum Deus.
Isaiah 8 11 Hæc enim ait Dominus ad me : Sicut in manu forti erudivit me, ne irem in via populi hujus, dicens :
Isaiah 8 12 Non dicatis : Conjuratio ; omnia enim quæ loquitur populus iste, conjuratio est : et timorem ejus ne timeatis, neque paveatis.
Isaiah 8 13 Dominum exercituum ipsum sanctificate ; ipse pavor vester, et ipse terror vester :
Isaiah 8 14 et erit vobis in sanctificationem ; in lapidem autem offensionis, et in petram scandali, duabus domibus Israël ; in laqueum et in ruinam habitantibus Jerusalem.
Isaiah 8 15 Et offendent ex eis plurimi, et cadent, et conterentur, et irretientur, et capientur.
Isaiah 8 16 Liga testimonium, signa legem in discipulis meis.
Isaiah 8 17 Et exspectabo Dominum qui abscondit faciem suam a domo Jacob, et præstolabor eum.
Isaiah 8 18 Ecce ego et pueri mei quos dedit mihi Dominus in signum, et in portentum Israël a Domino exercituum, qui habitat in monte Sion :
Isaiah 8 19 et cum dixerint ad vos : Quærite a pythonibus et a divinis qui strident in incantationibus suis : numquid non populus a Deo suo requiret, pro vivis a mortuis ?
Isaiah 8 20 ad legem magis et ad testimonium. Quod si non dixerint juxta verbum hoc, non erit eis matutina lux.
Isaiah 8 21 Et transibit per eam, corruet, et esuriet ; et cum esurierit, irascetur. Et maledicet regi suo, et Deo suo, et suscipiet sursum,
Isaiah 8 22 et ad terram intuebitur ; et ecce tribulatio et tenebræ, dissolutio et angustia, et caligo persequens, et non poterit avolare de angustia sua.
Isaiah 9 1 Primo tempore alleviata est terra Zabulon et terra Nephthali : et novissimo aggravata est via maris trans Jordanem Galilææ gentium.
Isaiah 9 2 Populus qui ambulabat in tenebris, vidit lucem magnam ; habitantibus in regione umbræ mortis, lux orta est eis.
Isaiah 9 3 Multiplicasti gentem, et non magnificasti lætitiam. Lætabuntur coram te, sicut qui lætantur in messe ; sicut exsultant victores capta præda, quando dividunt spolia.
Isaiah 9 4 Jugum enim oneris ejus, et virgam humeri ejus, et sceptrum exactoris ejus superasti, sicut in die Madian.
Isaiah 9 5 Quia omnis violentia prædatio cum tumultu, et vestimentum mistum sanguine, erit in combustionem, et cibus ignis.
Isaiah 9 6 Parvulus enim natus est nobis, et filius datus est nobis, et factus est principatus super humerum ejus : et vocabitur nomen ejus, Admirabilis, Consiliarius, Deus, Fortis, Pater futuri sæculi, Princeps pacis.
Isaiah 9 7 Multiplicabitur ejus imperium, et pacis non erit finis ; super solium David, et super regnum ejus sedebit, ut confirmet illud et corroboret in judicio et justitia, amodo usque in sempiternum : zelus Domini exercituum faciet hoc.
Isaiah 9 8 Verbum misit Dominus in Jacob, et cecidit in Israël.
Isaiah 9 9 Et sciet omnis populus Ephraim, et habitantes Samariam, in superbia et magnitudine cordis dicentes :
Isaiah 9 10 Lateres ceciderunt, sed quadris lapidibus ædificabimus ; sycomoros succiderunt, sed cedros immutabimus.
Isaiah 9 11 Et elevabit Dominus hostes Rasin super eum, et inimicos ejus in tumultum vertet.
Isaiah 9 12 Syriam ab oriente, et Philisthiim ab occidente ; et devorabunt Israël toto ore. In omnibus his non est aversus furor ejus, sed adhuc manus ejus extenta.
Isaiah 9 13 Et populus non est reversus ad percutientem se, et Dominum exercituum non inquisierunt.
Isaiah 9 14 Et disperdet Dominus ab Israël caput et caudam, incurvantem et refrenantem, die una.
Isaiah 9 15 Longævus et honorabilis, ipse est caput ; et propheta docens mendacium, ipse est cauda.
Isaiah 9 16 Et erunt qui beatificant populum istum, seducentes ; et qui beatificantur, præcipitati.
Isaiah 9 17 Propter hoc super adolescentulis ejus non lætabitur Dominus, et pupillorum ejus et viduarum non miserebitur : quia omnis hypocrita est et nequam, et universum os locutum est stultitiam ; in omnibus his non est aversus furor ejus, sed adhuc manus ejus extenta.
Isaiah 9 18 Succensa est enim quasi ignis impietas : veprem et spinam vorabit, et succendetur in densitate saltus, et convolvetur superbia fumi.
Isaiah 9 19 In ira Domini exercituum conturbata est terra, et erit populus quasi esca ignis ; vir fratri suo non parcet.
Isaiah 9 20 Et declinabit ad dexteram, et esuriet ; et comedet ad sinistram, et non saturabitur ; unusquisque carnem brachii sui vorabit : Manasses Ephraim, et Ephraim Manassen ; simul ipsi contra Judam.
Isaiah 9 21 In omnibus his non est aversus furor ejus, sed adhuc manus ejus extenta.
Isaiah 10 1 Væ qui condunt leges iniquas, et scribentes injustitiam scripserunt,
Isaiah 10 2 ut opprimerent in judicio pauperes, et vim facerent causæ humilium populi mei ; ut essent viduæ præda eorum, et pupillos diriperent.
Isaiah 10 3 Quid facietis in die visitationis, et calamitatis de longe venientis ? ad cujus confugietis auxilium ? et ubi derelinquetis gloriam vestram,
Isaiah 10 4 ne incurvemini sub vinculo, et cum interfectis cadatis ? Super omnibus his non est aversus furor ejus, sed adhuc manus ejus extenta.
Isaiah 10 5 Væ Assur ! virga furoris mei et baculus ipse est ; in manu eorum indignatio mea.
Isaiah 10 6 Ad gentem fallacem mittam eum, et contra populum furoris mei mandabo illi, ut auferat spolia, et diripiat prædam, et ponat illum in conculcationem quasi lutum platearum.
Isaiah 10 7 Ipse autem non sic arbitrabitur, et cor ejus non ita existimabit ; sed ad conterendum erit cor ejus, et ad internecionem gentium non paucarum.
Isaiah 10 8 Dicet enim :
Isaiah 10 9 Numquid non principes mei simul reges sunt ? numquid non ut Charcamis, sic Calano ? et ut Arphad, sic Emath ? numquid non ut Damascus, sic Samaria ?
Isaiah 10 10 Quomodo invenit manus mea regna idoli, sic et simulacra eorum de Jerusalem et de Samaria.
Isaiah 10 11 Numquid non sicut feci Samariæ et idolis ejus, sic faciam Jerusalem et simulacris ejus ?
Isaiah 10 12 Et erit, cum impleverit Dominus cuncta opera sua in monte Sion et in Jerusalem, visitabo super fructum magnifici cordis regis Assur, et super gloriam altitudinis oculorum ejus.
Isaiah 10 13 Dixit enim : In fortitudine manus meæ feci, et in sapientia mea intellexi ; et abstuli terminos populorum, et principes eorum deprædatus sum, et detraxi quasi potens in sublimi residentes.
Isaiah 10 14 Et invenit quasi nidum manus mea fortitudinem populorum ; et sicut colliguntur ova quæ derelicta sunt, sic universam terram ego congregavi ; et non fuit qui moveret pennam, et aperiret os, et ganniret.
Isaiah 10 15 Numquid gloriabitur securis contra eum qui secat in ea ? aut exaltabitur serra contra eum a quo trahitur ? Quomodo si elevetur virga contra elevantem se, et exaltetur baculus, qui utique lignum est.
Isaiah 10 16 Propter hoc mittet Dominator, Dominus exercituum, in pinguibus ejus tenuitatem ; et subtus gloriam ejus succensa ardebit quasi combustio ignis.
Isaiah 10 17 Et erit lumen Israël in igne, et Sanctus ejus in flamma ; et succendetur, et devorabitur spina ejus et vepres in die una.
Isaiah 10 18 Et gloria saltus ejus, et carmeli ejus, ab anima usque ad carnem consumetur ; et erit terrore profugus.
Isaiah 10 19 Et reliquiæ ligni saltus ejus præ paucitate numerabuntur, et puer scribet eos.
Isaiah 10 20 Et erit in die illa : non adjiciet residuum Israël, et hi qui fugerint de domo Jacob, inniti super eo qui percutit eos ; sed innitetur super Dominum, Sanctum Israël, in veritate.
Isaiah 10 21 Reliquiæ convertentur ; reliquiæ, inquam, Jacob ad Deum fortem.
Isaiah 10 22 Si enim fuerit populus tuus, Israël, quasi arena maris, reliquiæ convertentur ex eo ; consummatio abbreviata inundabit justitiam.
Isaiah 10 23 Consummationem enim et abbreviationem Dominus Deus exercituum faciet in medio omnis terræ.
Isaiah 10 24 Propter hoc, hæc dicit Dominus Deus exercituum : Noli timere, populus meus, habitator Sion, ab Assur : in virga percutiet te, et baculum suum levabit super te, in via Ægypti.
Isaiah 10 25 Adhuc enim paululum modicumque, et consummabitur indignatio et furor meus super scelus eorum.
Isaiah 10 26 Et suscitabit super eum Dominus exercituum flagellum, juxta plagam Madian in petra Oreb : et virgam suam super mare, et levabit eam in via Ægypti.
Isaiah 10 27 Et erit in die illa : auferetur onus ejus de humero tuo et jugum ejus de collo tuo, et computrescet jugum a facie olei.
Isaiah 10 28 Veniet in Aiath, transibit in Magron, apud Machmas commendabit vasa sua.
Isaiah 10 29 Transierunt cursim, Gaba sedes nostra ; obstupuit Rama, Gabaath Saulis fugit.
Isaiah 10 30 Hinni voce tua, filia Gallim, attende Laisa, paupercula Anathoth.
Isaiah 10 31 Migravit Medemena ; habitatores Gabim, confortamini.
Isaiah 10 32 Adhuc dies est ut in Nobe stetur ; agitabit manum suam super montem filiæ Sion, collem Jerusalem.
Isaiah 10 33 Ecce Dominator, Dominus exercituum, confringet lagunculam in terrore ; et excelsi statura succidentur, et sublimes humiliabuntur.
Isaiah 10 34 Et subvertentur condensa saltus ferro ; et Libanus cum excelsis cadet.
Isaiah 11 1 Et egredietur virga de radice Jesse, et flos de radice ejus ascendet.
Isaiah 11 2 Et requiescet super eum spiritus Domini : spiritus sapientiæ et intellectus, spiritus consilii et fortitudinis, spiritus scientiæ et pietatis ;
Isaiah 11 3 et replebit eum spiritus timoris Domini. Non secundum visionem oculorum judicabit, neque secundum auditum aurium arguet ;
Isaiah 11 4 sed judicabit in justitia pauperes, et arguet in æquitate pro mansuetis terræ ; et percutiet terram virga oris sui, et spiritu labiorum suorum interficiet impium.
Isaiah 11 5 Et erit justitia cingulum lumborum ejus, et fides cinctorium renum ejus.
Isaiah 11 6 Habitabit lupus cum agno, et pardus cum hædo accubabit ; vitulus, et leo, et ovis, simul morabuntur, et puer parvulus minabit eos.
Isaiah 11 7 Vitulus et ursus pascentur, simul requiescent catuli eorum ; et leo quasi bos comedet paleas.
Isaiah 11 8 Et delectabitur infans ab ubere super foramine aspidis ; et in caverna reguli qui ablactatus fuerit manum suam mittet.
Isaiah 11 9 Non nocebunt, et non occident in universo monte sancto meo, quia repleta est terra scientia Domini, sicut aquæ maris operientes.
Isaiah 11 10 In die illa radix Jesse, qui stat in signum populorum, ipsum gentes deprecabuntur, et erit sepulchrum ejus gloriosum.
Isaiah 11 11 Et erit in die illa : adjiciet Dominus secundo manum suam ad possidendum residuum populi sui, quod relinquetur ab Assyriis, et ab Ægypto, et a Phetros, et ab Æthiopia, et ab Ælam, et a Sennaar, et ab Emath, et ab insulis maris.
Isaiah 11 12 Et levabit signum in nationes, et congregabit profugos Israël, et dispersos Juda colliget a quatuor plagis terræ.
Isaiah 11 13 Et auferetur zelus Ephraim, et hostes Juda peribunt ; Ephraim non æmulabitur Judam, et Judas non pugnabit contra Ephraim.
Isaiah 11 14 Et volabunt in humeros Philisthiim per mare, simul prædabuntur filios orientis ; Idumæa et Moab præceptum manus eorum, et filii Ammon obedientes erunt.
Isaiah 11 15 Et desolabit Dominus linguam maris Ægypti, et levabit manum suam super flumen in fortitudine spiritus sui ; et percutiet eum in septem rivis, ita ut transeant per eum calceati.
Isaiah 11 16 Et erit via residuo populo meo qui relinquetur ab Assyriis, sicut fuit Israëli in die illa qua ascendit de terra Ægypti.
Isaiah 12 1 Et dices in die illa : Confitebor tibi, Domine, quoniam iratus es mihi ; conversus est furor tuus, et consolatus es me.
Isaiah 12 2 Ecce Deus salvator meus ; fiducialiter agam, et non timebo : quia fortitudo mea et laus mea Dominus, et factus est mihi in salutem.
Isaiah 12 3 Haurietis aquas in gaudio de fontibus salvatoris.
Isaiah 12 4 Et dicetis in die illa : Confitemini Domino et invocate nomen ejus ; notas facite in populis adinventiones ejus ; mementote quoniam excelsum est nomen ejus.
Isaiah 12 5 Cantate Domino, quoniam magnifice fecit ; annuntiate hoc in universa terra.
Isaiah 12 6 Exsulta et lauda, habitatio Sion, quia magnus in medio tui Sanctus Israël.
Isaiah 13 1 Onus Babylonis, quod vidit Isaias, filius Amos.
Isaiah 13 2 Super montem caliginosum levate signum : exaltate vocem, levate manum, et ingrediantur portas duces.
Isaiah 13 3 Ego mandavi sanctificatis meis, et vocavi fortes meos in ira mea, exsultantes in gloria mea.
Isaiah 13 4 Vox multitudinis in montibus, quasi populorum frequentium ; vox sonitus regum, gentium congregatarum. Dominus exercituum præcepit militiæ belli,
Isaiah 13 5 venientibus de terra procul, a summitate cæli ; Dominus, et vasa furoris ejus, ut disperdat omnem terram.
Isaiah 13 6 Ululate, quia prope est dies Domini ; quasi vastitas a Domino veniet.
Isaiah 13 7 Propter hoc omnes manus dissolventur, et omne cor hominis contabescet,
Isaiah 13 8 et conteretur. Torsiones et dolores tenebunt ; quasi parturiens dolebunt : unusquisque ad proximum suum stupebit, facies combustæ vultus eorum.
Isaiah 13 9 Ecce dies Domini veniet, crudelis, et indignationis plenus, et iræ, furorisque, ad ponendam terram in solitudinem, et peccatores ejus conterendos de ea.
Isaiah 13 10 Quoniam stellæ cæli, et splendor earum, non expandent lumen suum ; obtenebratus est sol in ortu suo, et luna non splendebit in lumine suo.
Isaiah 13 11 Et visitabo super orbis mala, et contra impios iniquitatem eorum ; et quiscere faciam superbiam infidelium, et arrogantiam fortium humiliabo.
Isaiah 13 12 Pretiosior erit vir auro, et homo mundo obrizo.
Isaiah 13 13 Super hoc cælum turbabo ; et movebitur terra de loco suo, propter indignationem Domini exercituum, et propter diem iræ furoris ejus.
Isaiah 13 14 Et erit quasi damula fugiens, et quasi ovis, et non erit qui congreget. Unusquisque ad populum suum convertetur, et singuli ad terram suam fugient.
Isaiah 13 15 Omnis qui inventus fuerit occidetur, et omnis qui supervenerit cadet in gladio ;
Isaiah 13 16 infantes eorum allidentur in oculis eorum, diripientur domus eorum, et uxores eorum violabuntur.
Isaiah 13 17 Ecce ego suscitabo super eos Medos, qui argentum non quærant, nec aurum velint ;
Isaiah 13 18 sed sagittis parvulos interficient, et lactantibus uteris non miserebuntur, et super filios non parcet oculus eorum.
Isaiah 13 19 Et erit Babylon illa gloriosa in regnis, inclyta superbia Chaldæorum, sicut subvertit Dominus Sodomam et Gomorrham.
Isaiah 13 20 Non habitabitur usque in finem, et non fundabitur usque ad generationem et generationem ; nec ponet tibi tentoria Arabs, nec pastores requiescent ibi.
Isaiah 13 21 Sed requiescent ibi bestiæ, et replebuntur domus eorum draconibus, et habitabunt ibi struthiones, et pilosi saltabunt ibi ;
Isaiah 13 22 et respondebunt ibi ululæ in ædibus ejus, et sirenes in delubris voluptatis.
Isaiah 14 1 Prope est ut veniat tempus ejus, et dies ejus non elongabuntur. Miserebitur enim Dominus Jacob, et eliget adhuc de Israël, et requiescere eos faciet super humum suam ; adjungetur advena ad eos, et adhærebit domui Jacob.
Isaiah 14 2 Et tenebunt eos populi, et adducent eos in locum suum ; et possidebit eos domus Israël super terram Domini in servos et ancillas : et erunt capientes eos qui se ceperant, et subjicient exactores suos.
Isaiah 14 3 Et erit in die illa : cum requiem dederit tibi Deus a labore tuo, et a concussione tua, et a servitute dura qua ante servisti,
Isaiah 14 4 sumes parabolam istam contra regem Babylonis, et dices : Quomodo cessavit exactor ; quievit tributum ?
Isaiah 14 5 Contrivit Dominus baculum impiorum, virgam dominantium,
Isaiah 14 6 cædentem populos in indignatione plaga insanabili, subjicientem in furore gentes, persequentem crudeliter.
Isaiah 14 7 Conquievit et siluit omnis terra, gavisa est et exsultavit ;
Isaiah 14 8 abietes quoque lætatæ sunt super te, et cedri Libani : ex quo dormisti, non ascendet qui succidat nos.
Isaiah 14 9 Infernus subter conturbatus est in occursum adventus tui ; suscitavit tibi gigantes. Omnes principes terræ surrexerunt de soliis suis, omnes principes nationum.
Isaiah 14 10 Universi respondebunt, et dicent tibi : Et tu vulneratus es sicut et nos ; nostri similis effectus es.
Isaiah 14 11 Detracta est ad inferos superbia tua, concidit cadaver tuum ; subter te sternetur tinea, et operimentum tuum erunt vermes.
Isaiah 14 12 Quomodo cecidisti de cælo, Lucifer, qui mane oriebaris ? corruisti in terram, qui vulnerabas gentes ?
Isaiah 14 13 Qui dicebas in corde tuo : In cælum conscendam, super astra Dei exaltabo solium meum ; sedebo in monte testamenti, in lateribus aquilonis ;
Isaiah 14 14 ascendam super altitudinem nubium, similis ero Altissimo ?
Isaiah 14 15 Verumtamen ad infernum detraheris, in profundum laci.
Isaiah 14 16 Qui te viderint, ad te inclinabuntur, teque prospicient : Numquid iste est vir qui conturbavit terram, qui concussit regna,
Isaiah 14 17 qui posuit orbem desertum, et urbes ejus destruxit, vinctis ejus non aperuit carcerem ?
Isaiah 14 18 Omnes reges gentium universi dormierunt in gloria, vir in domo sua ;
Isaiah 14 19 tu autem projectus es de sepulchro tuo, quasi stirps inutilis pollutus, et obvolutus cum his qui interfecti sunt gladio, et descenderunt ad fundamenta laci, quasi cadaver putridum.
Isaiah 14 20 Non habebis consortium, neque cum eis in sepultura ; tu enim terram tuam disperdidisti, tu populum tuum occidisti : non vocabitur in æternum semen pessimorum.
Isaiah 14 21 Præparate filios ejus occisioni, in iniquitate patrum suorum : non consurgent, nec hæreditabunt terram, neque implebunt faciem orbis civitatum.
Isaiah 14 22 Et consurgam super eos, dicit Dominus exercituum ; et perdam Babylonis nomen, et reliquias, et germen, et progeniem, dicit Dominus ;
Isaiah 14 23 et ponam eam in possessionem ericii, et in paludes aquarum, et scopabo eam in scopa terens, dicit Dominus exercituum.
Isaiah 14 24 Juravit Dominus exercituum, dicens : Si non, ut putavi, ita erit ; et quomodo mente tractavi,
Isaiah 14 25 sic eveniet : ut conteram Assyrium in terra mea, et in montibus meis conculcem eum ; et auferetur ab eis jugum ejus, et onus illius ab humero eorum tolletur.
Isaiah 14 26 Hoc consilium quod cogitavi super omnem terram ; et hæc est manus extenta super universas gentes.
Isaiah 14 27 Dominus enim exercituum decrevit ; et quis poterit infirmare ? et manus ejus extenta ; et quis avertet eam ?
Isaiah 14 28 In anno quo mortuus est rex Achaz, factum est onus istud :
Isaiah 14 29 Ne lætaris, Philisthæa omnis tu, quoniam comminuta est virga percussoris tui ; de radice enim colubri egredietur regulus, et semen ejus absorbens volucrem.
Isaiah 14 30 Et pascentur primogeniti pauperum, et pauperes fiducialiter requiescent ; et interire faciam in fame radicem tuam, et reliquias tuas interficiam.
Isaiah 14 31 Ulula, porta ; clama civitas ; prostrata est Philisthæa omnis ; ab aquilone enim fumus veniet, et non est qui effugiet agmen ejus.
Isaiah 14 32 Et quid respondebitur nuntiis gentis ? Quia Dominus fundavit Sion, et in ipso sperabunt pauperes populi ejus.
Isaiah 15 1 Onus Moab. Quia nocte vastata est Ar Moab, conticuit ; quia nocte vastatus est murus Moab, conticuit.
Isaiah 15 2 Ascendit domus, et Dibon ad excelsa, in planctum super Nabo ; et super Medaba, Moab ululavit ; in cunctis capitibus ejus calvitium, et omnis barba radetur.
Isaiah 15 3 In triviis ejus accincti sunt sacco ; super tecta ejus et in plateis ejus omnis ululatus descendit in fletum.
Isaiah 15 4 Clamabit Hesebon et Eleale, usque Jasa audita est vox eorum ; super hoc expediti Moab ululabunt, anima ejus ululabit sibi.
Isaiah 15 5 Cor meum ad Moab clamabit ; vectes ejus usque ad Segor, vitulam conternantem ; per ascensum enim Luith flens ascendet, et in via Oronaim clamorem contritionis levabunt.
Isaiah 15 6 Aquæ enim Nemrim desertæ erunt, quia aruit herba, defecit germen, viror omnis interiit.
Isaiah 15 7 Secundum magnitudinem operis, et visitatio eorum : ad torrentem Salicum ducent eos.
Isaiah 15 8 Quoniam circuivit clamor terminum Moab ; usque ad Gallim ululatus ejus, et usque ad puteum Elim clamor ejus.
Isaiah 15 9 Quia aquæ Dibon repletæ sunt sanguine ; ponam enim super Dibon additamenta ; his qui fugerint de Moab leonem, et reliquiis terræ.
Isaiah 16 1 Emitte agnum, Domine, dominatorem terræ, de petra deserti ad montem filiæ Sion.
Isaiah 16 2 Et erit : sicut avis fugiens, et pulli de nido avolantes, sic erunt filiæ Moab in transcensu Arnon.
Isaiah 16 3 Ini consilium, coge concilium ; pone quasi noctem umbram tuam in meridie ; absconde fugientes, et vagos ne prodas.
Isaiah 16 4 Habitabunt apud te profugi mei ; Moab, esto latibulum eorum a facie vastatoris : finitus est enim pulvis, consummatus est miser, defecit qui conculcabat terram.
Isaiah 16 5 Et præparabitur in misericordia solium, et sedebit super illud in veritate in tabernaculo David, judicans et quærens judicium, et velociter reddens quod justum est.
Isaiah 16 6 Audivimus superbiam Moab : superbus est valde ; superbia ejus, et arrogantia ejus, et indignatio ejus plus quam fortitudo ejus.
Isaiah 16 7 Idcirco ululabit Moab ad Moab ; universus ululabit : his qui lætantur super muros cocti lateris, loquimini plagas suas.
Isaiah 16 8 Quoniam suburbana Hesebon deserta sunt, et vineam Sabama domini gentium exciderunt : flagella ejus usque ad Jazer pervenerunt, erraverunt in deserto ; propagines ejus relictæ sunt, transierunt mare.
Isaiah 16 9 Super hoc plorabo in fletu Jazer vineam Sabama ; inebriabo de lacrima mea, Hesebon et Eleale, quoniam super vindemiam tuam et super messem tuam vox calcantium irruit.
Isaiah 16 10 Et auferetur lætitia et exsultatio de Carmelo, et in vineis non exsultabit neque jubilabit. Vinum in torculari non calcabit qui calcare consueverat ; vocem calcantium abstuli.
Isaiah 16 11 Super hoc venter meus ad Moab quasi cithara sonabit, et viscera mea ad murum cocti lateris.
Isaiah 16 12 Et erit : cum apparuerit quod laboravit Moab super excelsis suis, ingredietur ad sancta sua ut obsecret, et non valebit.
Isaiah 16 13 Hoc verbum quod locutus est Dominus ad Moab ex tunc.
Isaiah 16 14 Et nunc locutus est Dominus, dicens : In tribus annis, quasi anni mercenarii, auferetur gloria Moab super omni populo multo, et relinquetur parvus et modicus, nequaquam multus.
Isaiah 17 1 Onus Damasci. Ecce Damascus desinet esse civitas, et erit sicut acervus lapidum in ruina.
Isaiah 17 2 Derelictæ civitates Aroër gregibus erunt, et requiescent ibi, et non erit qui exterreat.
Isaiah 17 3 Et cessabit adjutorium ab Ephraim, et regnum a Damasco ; et reliquiæ Syriæ sicut gloria filiorum Israël erunt, dicit Dominus exercituum.
Isaiah 17 4 Et erit in die illa : attenuabitur gloria Jacob, et pinguedo carnis ejus marcescet.
Isaiah 17 5 Et erit sicut congregans in messe quod restiterit, et brachium ejus spicas leget ; et erit sicut quærens spicas in valle Raphaim.
Isaiah 17 6 Et relinquetur in eo sicut racemus et sicut excussio oleæ duarum vel trium olivarum in summitate rami, sive quatuor aut quinque in cacuminibus ejus fructus ejus, dicit Dominus Deus Israël.
Isaiah 17 7 In die illa inclinabitur homo ad factorem suum, et oculi ejus ad Sanctum Israël respicient ;
Isaiah 17 8 et non inclinabitur ad altaria quæ fecerunt manus ejus ; et quæ operati sunt digiti ejus non respiciet lucos et delubra.
Isaiah 17 9 In die illa erunt civitates fortitudinis ejus derelictæ sicut aratra, et segetes quæ derelictæ sunt a facie filiorum Israël ; et eris deserta.
Isaiah 17 10 Quia oblitus es Dei salvatoris tui, et fortis adjutoris tui non es recordata : propterea plantabis plantationem fidelem, et germen alienum seminabis ;
Isaiah 17 11 in die plantationis tuæ labrusca, et mane semen tuum florebit ; ablata est messis in die hæreditatis, et dolebit graviter.
Isaiah 17 12 Væ multitudini populorum multorum, ut multitudo maris sonantis ; et tumultus turbarum, sicut sonitus aquarum multarum.
Isaiah 17 13 Sonabunt populi sicut sonitus aquarum inundantium, et increpabit eum, et fugiet procul ; et rapietur sicut pulvis montium a facie venti, et sicut turbo coram tempestate.
Isaiah 17 14 In tempore vespere, et ecce turbatio ; in matutino, et non subsistet. Hæc est pars eorum qui vastaverunt nos, et sors diripientium nos.
Isaiah 18 1 Væ terræ cymbalo alarum, quæ est trans flumina Æthiopiæ,
Isaiah 18 2 qui mittit in mare legatos, et in vasis papyri super aquas. Ite, angeli veloces, ad gentem convulsam et dilaceratam ; ad populum terribilem, post quem non est alius ; ad gentem exspectantem et conculcatam, cujus diripuerunt flumina terram ejus.
Isaiah 18 3 Omnes habitatores orbis, qui moramini in terra, cum elevatum fuerit signum in montibus, videbitis, et clangorem tubæ audietis.
Isaiah 18 4 Quia hæc dicit Dominus ad me : Quiescam et considerabo in loco meo, sicut meridiana lux clara est, et sicut nubes roris in die messis.
Isaiah 18 5 Ante messem enim totus effloruit, et immatura perfectio germinabit ; et præcidentur ramusculi ejus falcibus, et quæ derelicta fuerint abscindentur et excutientur.
Isaiah 18 6 Et relinquentur simul avibus montium et bestiis terræ ; et æstate perpetua erunt super eum volucres, et omnes bestiæ terræ super illum hiemabunt.
Isaiah 18 7 In tempore illo deferetur munus Domino exercituum a populo divulso et dilacerato, a populo terribili, post quem non fuit alius ; a gente exspectante, exspectante et conculcata, cujus diripuerunt flumina terram ejus ; ad locum nominis Domini exercituum, montem Sion.
Isaiah 19 1 Onus Ægypti. Ecce Dominus ascendet super nubem levem, et ingredietur Ægyptum, et commovebuntur simulacra Ægypti a facie ejus, et cor Ægypti tabescet in medio ejus,
Isaiah 19 2 et concurrere faciam Ægyptios adversus Ægyptios ; et pugnabit vir contra fratrem suum, et vir contra amicum suum, civitas adversus civitatem, regnum adversus regnum.
Isaiah 19 3 Et dirumpetur spiritus Ægypti in visceribus ejus, et consilium ejus præcipitabo ; et interrogabunt simulacra sua, et divinos suos, et pythones, et ariolos.
Isaiah 19 4 Et tradam Ægyptum in manu dominorum crudelium, et rex fortis dominabitur eorum, ait Dominus Deus exercituum.
Isaiah 19 5 Et arescet aqua de mari, et fluvius desolabitur atque siccabitur.
Isaiah 19 6 Et deficient flumina, attenuabuntur et siccabuntur rivi aggerum, calamus et juncus marcescet.
Isaiah 19 7 Nudabitur alveus rivi a fonte suo, et omnis sementis irrigua siccabitur, arescet, et non erit.
Isaiah 19 8 Et mœrebunt piscatores, et lugebunt omnes mittentes in flumen hamum ; et expandentes rete super faciem aquarum emarcescent.
Isaiah 19 9 Confundentur qui operabantur linum, pectentes et texentes subtilia.
Isaiah 19 10 Et erunt irrigua ejus flaccentia : omnes qui faciebant lacunas ad capiendos pisces.
Isaiah 19 11 Stulti principes Taneos, sapientes consiliarii Pharaonis dederunt consilium insipiens. Quomodo dicetis Pharaoni : Filius sapientium ego, filius regum antiquorum ?
Isaiah 19 12 Ubi nunc sunt sapientes tui ? annuntient tibi, et indicent quid cogitaverit Dominus exercituum super Ægyptum.
Isaiah 19 13 Stulti facti sunt principes Taneos, emarcuerunt principes Mempheos ; deceperunt Ægyptum, angulum populorum ejus.
Isaiah 19 14 Dominus miscuit in medio ejus spiritum vertiginis ; et errare fecerunt Ægyptum in omni opere suo, sicut errat ebrius et vomens.
Isaiah 19 15 Et non erit Ægypto opus quod faciat caput et caudam, incurvantem et refrenantem.
Isaiah 19 16 In die illa erit Ægyptus quasi mulieres ; et stupebunt, et timebunt a facie commotionis manus Domini exercituum, quam ipse movebit super eam.
Isaiah 19 17 Et erit terra Juda Ægypto in pavorem ; omnis qui illius fuerit recordatus pavebit a facie consilii Domini exercituum, quod ipse cogitavit super eam.
Isaiah 19 18 In die illa erunt quinque civitates in terra Ægypti loquentes lingua Chanaan, et jurantes per Dominum exercituum : Civitas solis vocabitur una.
Isaiah 19 19 In die illa erit altare Domini in medio terræ Ægypti, et titulus Domini juxta terminum ejus.
Isaiah 19 20 Erit in signum et in testimonium Domino exercituum in terra Ægypti ; clamabunt enim ad Dominum a facie tribulationis, et mittet eis salvatorem et propugnatorem qui liberet eos.
Isaiah 19 21 Et cognoscetur Dominus ab Ægypto, et cognoscent Ægyptii Dominum in die illa ; et colent eum in hostiis et in muneribus ; et vota vovebunt Domino, et solvent.
Isaiah 19 22 Et percutiet Dominus Ægyptum plaga, et sanabit eam ; et revertentur ad Dominum, et placabitur eis, et sanabit eos.
Isaiah 19 23 In die illa erit via de Ægypto in Assyrios ; et intrabit Assyrius Ægyptum, et Ægyptius in Assyrios, et servient Ægyptii Assur.
Isaiah 19 24 In die illa erit Israël tertius Ægyptio et Assyrio ; benedictio in medio terræ
Isaiah 19 25 cui benedixit Dominus exercituum, dicens : Benedictus populus meus Ægypti, et opus manuum mearum Assyrio ; hæreditas autem mea Israël.
Isaiah 20 1 In anno quo ingressus est Thathan in Azotum, cum misisset eum Sargon, rex Assyriorum, et pugnasset contra Azotum, et cepisset eam :
Isaiah 20 2 in tempore illo locutus est Dominus in manu Isaiæ, filii Amos, dicens : Vade, et solve saccum de lumbis tuis, et calceamenta tua tolle de pedibus tuis. Et fecit sic, vadens nudus et discalceatus.
Isaiah 20 3 Et dixit Dominus : Sicut ambulavit servus meus Isaias nudus et discalceatus, trium annorum signum et portentum erit super Ægyptum et super Æthiopiam ;
Isaiah 20 4 sic minabit rex Assyriorum captivitatem Ægypti, et transmigrationem Æthiopiæ, juvenum et senum, nudam et discalceatam, discoopertis natibus, ad ignominiam Ægypti.
Isaiah 20 5 Et timebunt, et confundentur ab Æthiopia spe sua, et ab Ægypto gloria sua.
Isaiah 20 6 Et dicet habitator insulæ hujus in die illa : Ecce hæc erat spes nostra, ad quos confugimus in auxilium, ut liberarent nos a facie regis Assyriorum : et quomodo effugere poterimus nos ?
Isaiah 21 1 Onus deserti maris. Sicut turbines ab africo veniunt, de deserto venit, de terra horribili.
Isaiah 21 2 Visio dura nuntiata est mihi : qui incredulus est infideliter agit ; et qui depopulator est vastat. Ascende, Ælam ; obside, Mede ; omnem gemitum ejus cessare feci.
Isaiah 21 3 Propterea repleti sunt lumbi mei dolore ; angustia possedit me sicut angustia parturientis ; corrui cum audirem, conturbatus sum cum viderem.
Isaiah 21 4 Emarcuit cor meum ; tenebræ stupefecerunt me : Babylon dilecta mea posita est mihi in miraculum.
Isaiah 21 5 Pone mensam, contemplare in specula comedentes et bibentes : surgite, principes, arripite clypeum.
Isaiah 21 6 Hæc enim dixit mihi Dominus : Vade, et pone speculatorem, et quodcumque viderit annuntiet.
Isaiah 21 7 Et vidit currum duorum equitum, ascensorem asini, et ascensorem cameli ; et contemplatus est diligenter multo intuitu.
Isaiah 21 8 Et clamavit leo : Super speculam Domini ego sum, stans jugiter per diem ; et super custodiam meam ego sum, stans totis noctibus.
Isaiah 21 9 Ecce iste venit ascensor vir bigæ equitum ; et respondit, et dixit : Cecidit, cecidit Babylon, et omnia sculptilia deorum ejus contrita sunt in terram.
Isaiah 21 10 Tritura mea et filii areæ meæ, quæ audivi a Domino exercituum, Deo Israël, annuntiavi vobis.
Isaiah 21 11 Onus Duma. Ad me clamat ex Seir : Custos, quid de nocte ? custos, quid de nocte ?
Isaiah 21 12 Dixit custos : Venit mane et nox ; si quæritis, quærite ; convertimini, venite.
Isaiah 21 13 Onus in Arabia. In saltu ad vesperam dormietis, in semitis Dedanim.
Isaiah 21 14 Occurrentes sitienti ferte aquam, qui habitatis terram austri ; cum panibus occurrite fugienti.
Isaiah 21 15 A facie enim gladiorum fugerunt, a facie gladii imminentis, a facie arcus extenti, a facie gravis prælii.
Isaiah 21 16 Quoniam hæc dicit Dominus ad me : Adhuc in uno anno, quasi in anno mercenarii, et auferetur omnis gloria Cedar.
Isaiah 21 17 Et reliquiæ numeri sagittariorum fortium de filiis Cedar imminuentur ; Dominus enim Deus Israël locutus est.
Isaiah 22 1 Onus vallis Visionis. Quidnam quoque tibi est, quia ascendisti et tu omnis in tecta ?
Isaiah 22 2 Clamoris plena, urbs frequens, civitas exsultans ; interfecti tui, non interfecti gladio, nec mortui in bello.
Isaiah 22 3 Cuncti principes tui fugerunt simul dureque ligati sunt ; omnes qui inventi sunt vincti sunt pariter ; procul fugerunt.
Isaiah 22 4 Propterea dixi : Recedite a me : amare flebo ; nolite incumbere ut consolemini me super vastitate filiæ populi mei ;
Isaiah 22 5 dies enim interfectionis, et conculcationis, et fletuum, Domino Deo exercituum, in valle Visionis, scrutans murum, et magnificus super montem.
Isaiah 22 6 Et Ælam sumpsit pharetram, currum hominis equitis, et parietem nudavit clypeus.
Isaiah 22 7 Et erunt electæ valles tuæ plenæ quadrigarum, et equites ponent sedes suas in porta.
Isaiah 22 8 Et revelabitur operimentum Judæ, et videbis in die illa armamentarium domus saltus.
Isaiah 22 9 Et scissuras civitatis David videbitis, quia multiplicatæ sunt ; et congregastis aquas piscinæ inferioris,
Isaiah 22 10 et domos Jerusalem numerastis, et destruxistis domos ad muniendum murum.
Isaiah 22 11 Et lacum fecistis inter duos muros ad aquam piscinæ veteris ; et non suspexistis ad eum qui fecerat eam, et operatorem ejus de longe non vidistis.
Isaiah 22 12 Et vocabit Dominus Deus exercituum in die illa ad fletum, et ad planctum, ad calvitium, et ad cingulum sacci ;
Isaiah 22 13 et ecce gaudium et lætitia, occidere vitulos et jugulare arietes, comedere carnes, et bibere vinum : comedamus et bibamus, cras enim moriemur.
Isaiah 22 14 Et revelata est in auribus meis vox Domini exercituum : Si dimittetur iniquitas hæc vobis donec moriamini, dicit Dominus Deus exercituum.
Isaiah 22 15 Hæc dicit Dominus Deus exercituum : Vade, ingredere ad eum qui habitat in tabernaculo, ad Sobnam, præpositum templi, et dices ad eum :
Isaiah 22 16 Quid tu hic, aut quasi quis hic ? quia excidisti tibi hic sepulchrum, excidisti in excelso memoriale diligenter, in petra tabernaculum tibi.
Isaiah 22 17 Ecce Dominus asportari te faciet, sicut asportatur gallus gallinaceus ; et quasi amictum, sic sublevabit te.
Isaiah 22 18 Coronas cornonabit te tribulatione ; quasi pilam mittet te in terram latam et spatiosam ; ibi morieris, et ibi erit currus gloriæ tuæ, ignominia domus domini tui.
Isaiah 22 19 Et expellam te de statione tua, et de ministerio tuo deponam te.
Isaiah 22 20 Et erit in die illa : vocabo servum meum Eliacim, filium Helciæ,
Isaiah 22 21 et induam illum tunica tua, et cingulo tuo confortabo eum, et potestatem tuam dabo in manu ejus ; et erit quasi pater habitantibus Jerusalem et domui Juda.
Isaiah 22 22 Et dabo clavem domus David super humerum ejus ; et aperiet, et non erit qui claudat ; et claudet, et non erit qui aperiat.
Isaiah 22 23 Et figam illum paxillum in loco fideli, et erit in solium gloriæ domui patris ejus.
Isaiah 22 24 Et suspendent super eum omnem gloriam domus patris ejus ; vasorum diversa genera, omne vas parvulum, a vasis craterarum usque ad omne vas musicorum.
Isaiah 22 25 In die illa, dicit Dominus exercituum, auferetur paxillus qui fixus fuerat in loco fideli, et frangetur, et cadet, et peribit quod pependerat in eo, quia Dominus locutus est.
Isaiah 23 1 Onus Tyri. Ululate, naves maris, quia vastata est domus unde venire consueverant : de terra Cethim revelatum est eis.
Isaiah 23 2 Tacete, qui habitatis in insula ; negotiatores Sidonis, transfretantes mare, repleverunt te.
Isaiah 23 3 In aquis multis semen Nili ; messis fluminis fruges ejus : et facta est negotiatio gentium.
Isaiah 23 4 Erubesce, Sidon ; ait enim mare, fortitudo maris, dicens : Non parturivi, et non peperi, et non enutrivi juvenes, nec ad incrementum perduxi virgines.
Isaiah 23 5 Cum auditum fuerit in Ægypto, dolebunt cum audierint de Tiro.
Isaiah 23 6 Transite maria, ululate, qui habitatis in insula !
Isaiah 23 7 Numquid non vestra hæc est, quæ gloriabatur a diebus pristinis in antiquitate sua ? Ducent eam pedes sui longe ad peregrinandum.
Isaiah 23 8 Quis cogitavit hoc super Tyrum quondam coronatam, cujus negotiatores principes, institores ejus inclyti terræ ?
Isaiah 23 9 Dominus exercituum cogitavit hoc, ut detraheret superbiam omnis gloriæ, et ad ignominiam deduceret universos inclytos terræ.
Isaiah 23 10 Transi terram tuam quasi flumen, filia maris ! non est cingulum ultra tibi.
Isaiah 23 11 Manum suam extendit super mare ; conturbavit regna. Dominus mandavit adversus Chanaan, ut contereret fortes ejus ;
Isaiah 23 12 et dixit : Non adjicies ultra ut glorieris, calumniam sustinens virgo filia Sidonis : in Cethim consurgens transfreta : ibi quoque non erit requies tibi.
Isaiah 23 13 Ecce terra Chaldæorum, talis populus non fuit : Assur fundavit eam ; in captivitatem traduxerunt robustos ejus, suffoderunt domos ejus, posuerunt eam in ruinam.
Isaiah 23 14 Ululate, naves maris, quia devastata est fortitudo vestra.
Isaiah 23 15 Et erit in die illa : in oblivione eris, o Tyre ! septuaginta annis, sicut dies regis unius ; post septuaginta autem annos erit Tyro quasi canticum meretricis :
Isaiah 23 16 Sume citharam, circui civitatem, meretrix oblivioni tradita : bene cane, frequenta canticum, ut memoria tui sit.
Isaiah 23 17 Et erit post septuaginta annos : visitabit Dominus Tyrum, et reducet eam ad mercedes suas, et rursum fornicabitur cum universis regnis terræ super faciem terræ ;
Isaiah 23 18 et erunt negotiationes ejus et mercedes ejus sanctificatæ Domino : non condentur neque reponentur, quia his qui habitaverint coram Domino erit negotiatio ejus, ut manducent in saturitatem, et vestiantur usque ad vetustatem.
Isaiah 24 1 Ecce Dominus dissipabit terram : et nudabit eam, et affliget faciem ejus, et disperget habitatores ejus.
Isaiah 24 2 Et erit sicut populus, sic sacerdos ; et sicut servus, sic dominus ejus ; sicut ancilla, sic domina ejus ; sicut emens, sic ille qui vendit ; sicut fœnerator, sic is qui mutuum accipit ; sicut qui repetit, sic qui debet.
Isaiah 24 3 Dissipatione dissipabitur terra, et direptione prædabitur ; Dominus enim locutus est verbum hoc.
Isaiah 24 4 Luxit, et defluxit terra, et infirmata est ; defluxit orbis, infirmata est altitudo populi terræ.
Isaiah 24 5 Et terra infecta est ab habitatoribus suis, quia transgressi sunt leges, mutaverunt jus, dissipaverunt fœdus sempiternum.
Isaiah 24 6 Propter hoc maledictio vorabit terram, et peccabunt habitatores ejus ; ideoque insanient cultores ejus, et relinquentur homines pauci.
Isaiah 24 7 Luxit vindemia, infirmata est vitis, ingemuerunt omnes qui lætabantur corde ;
Isaiah 24 8 cessavit gaudium tympanorum, quievit sonitus lætantium, conticuit dulcedo citharæ.
Isaiah 24 9 Cum cantico non bibent vinum ; amara erit potio bibentibus illam.
Isaiah 24 10 Attrita est civitas vanitatis, clausa est omnis domus, nullo introëunte.
Isaiah 24 11 Clamor erit super vino in plateis, deserta est omnia lætitia, translatum est gaudium terræ.
Isaiah 24 12 Relicta est in urbe solitudo, et calamitas opprimet portas.
Isaiah 24 13 Quia hæc erunt in medio terræ in medio populorum, quomodo si paucæ olivæ quæ remanserunt excutiantur ex olea et racemi, cum fuerit finita vindemia.
Isaiah 24 14 Hi levabunt vocem suam, atque laudabunt : cum glorificatus fuerit Dominus, hinnient de mari.
Isaiah 24 15 Propter hoc in doctrinis glorificate Dominum ; in insulis maris nomen Domini Dei Israël.
Isaiah 24 16 A finibus terræ laudes audivimus, gloriam Justi. Et dixi : Secretum meum mihi, secretum meum mihi. Væ mihi ! prævaricantes prævaricati sunt, et prævaricatione transgressorum prævaricati sunt.
Isaiah 24 17 Formido, et fovea, et laqueus super te, qui habitator es terræ.
Isaiah 24 18 Et erit : qui fugerit a voce formidinis cadet in foveam ; et qui se explicaverit de fovea tenebitur laqueo ; quia cataractæ de excelsis apertæ sunt et concutientur fundamenta terræ.
Isaiah 24 19 Confractione confringetur terra, contritione conteretur terra, commotione commovebitur terra ;
Isaiah 24 20 agitatione agitabitur terra sicut ebrius, et auferetur quasi tabernaculum unius noctis ; et gravabit eam iniquitas sua, et corruet, et non adjiciet ut resurgat.
Isaiah 24 21 Et erit : in die illa visitabit Dominus super militiam cæli in excelso, et super reges terræ qui sunt super terram ;
Isaiah 24 22 et congregabuntur in congregatione unius fascis in lacum, et claudentur ibi in carcere, et post multos dies visitabuntur.
Isaiah 24 23 Et erubescet luna, et confundetur sol, cum regnaverit Dominus exercituum in monte Sion et in Jerusalem et in conspectu senum suorum fuerit glorificatus.
Isaiah 25 1 Domine, Deus meus es tu ; exaltabo te, et confitebor nomini tuo : quoniam fecisti mirabilia, cogitationes antiquas fideles. Amen.
Isaiah 25 2 Quia posuisti civitatem in tumulum, urbem fortem in ruinam, domum alienorum : ut non sit civitas, et in sempiternum non ædificetur.
Isaiah 25 3 Super hoc laudabit te populus fortis ; civitas gentium robustarum timebit te :
Isaiah 25 4 quia factus es fortitudo pauperi, fortitudo egeno in tribulatione sua, spes a turbine, umbraculum ab æstu ; spiritus enim robustorum quasi turbo impellens parietem.
Isaiah 25 5 Sicut æstus in siti, tumultum alienorum humiliabis ; et quasi calore sub nube torrente, propaginem fortium marcescere facies.
Isaiah 25 6 Et faciet Dominus exercituum omnibus populis in monte hoc convivium pinguium, convivium vindemiæ, pinguium medullatorum, vindemiæ defæcatæ.
Isaiah 25 7 Et præcipitabit in monte isto faciem vinculi colligati super omnes populos, et telam quam orditus est super omnes nationes.
Isaiah 25 8 Præcipitabit mortem in sempiternum ; et auferet Dominus Deus lacrimam ab omni facie, et opprobrium populi sui auferet de universa terra : quia Dominus locutus est.
Isaiah 25 9 Et dicet in die illa : Ecce Deus noster iste ; exspectavimus eum, et salvabit nos ; iste Dominus, sustinuimus eum : exsultabimus, et lætabimur in salutari ejus.
Isaiah 25 10 Quia requiescet manus Domini in monte isto ; et triturabitur Moab sub eo, sicuti teruntur paleæ in plaustro.
Isaiah 25 11 Et extendet manus suas sub eo sicut extendit natans ad natandum ; et humiliabit gloriam ejus cum allisione manuum ejus.
Isaiah 25 12 Et munimenta sublimium murorum tuorum concident, et humiliabuntur, et detrahentur in terram usque ad pulverem.
Isaiah 26 1 In die illa cantabitur canticum istud in terra Juda : Urbs fortitudinis nostræ Sion ; salvator ponetur in ea murus et antemurale.
Isaiah 26 2 Aperite portas, et ingrediatur gens justa, custodiens veritatem.
Isaiah 26 3 Vetus error abiit : servabis pacem ; pacem, quia in te speravimus.
Isaiah 26 4 Sperastis in Domino in sæculis æternis ; in Domino Deo forti in perpetuum.
Isaiah 26 5 Quia incurvabit habitantes in excelso ; civitatem sublimem humiliabit : humiliabit eam usque ad terram, detrahet eam usque ad pulverem.
Isaiah 26 6 Conculcabit eam pes, pedes pauperis, gressus egenorum.
Isaiah 26 7 Semita justi recta est, rectus callis justi ad ambulandum.
Isaiah 26 8 Et in semita judiciorum tuorum, Domine, sustinuimus te : nomen tuum et memoriale tuum in desiderio animæ.
Isaiah 26 9 Anima mea desideravit te in nocte, sed et spiritu meo in præcordiis meis de mane vigilabo ad te. Cum feceris judicia tua in terra, justitiam discent habitatores orbis.
Isaiah 26 10 Misereamur impio, et non discet justitiam ; in terra sanctorum iniqua gessit, et non videbit gloriam Domini.
Isaiah 26 11 Domine, exaltetur manus tua, et non videant ; videant, et confundantur zelantes populi ; et ignis hostes tuos devoret.
Isaiah 26 12 Domine, dabis pacem nobis : omnia enim opera nostra operatus es nobis.
Isaiah 26 13 Domine Deus noster, possederunt nos domini absque te ; tantum in te recordemur nominis tui.
Isaiah 26 14 Morientes non vivant, gigantes non resurgant : propterea visitasti et contrivisti eos, et perdidisti omnem memoriam eorum.
Isaiah 26 15 Indulsisti genti, Domine, indulsisti genti, numquid glorificatus es ? elongasti omnes terminos terræ.
Isaiah 26 16 Domine, in angustia requisierunt te, in tribulatione murmuris doctrina tua eis.
Isaiah 26 17 Sicut quæ concipit, cum appropinquaverit ad partum, dolens clamat in doloribus suis, sic facti sumus a facie tua, Domine.
Isaiah 26 18 Concepimus, et quasi parturivimus, et peperimus spiritum. Salutes non fecimus in terra ; ideo non ceciderunt habitatores terræ.
Isaiah 26 19 Vivent mortui tui, interfecti mei resurgent. Expergiscimini, et laudate, qui habitatis in pulvere, quia ros lucis ros tuus, et terram gigantum detrahes in ruinam.
Isaiah 26 20 Vade, populus meus, intra in cubicula tua ; claude ostia tua super te, abscondere modicum ad momentum, donec pertranseat indignatio.
Isaiah 26 21 Ecce enim Dominus egredietur de loco suo, ut visitet iniquitatem habitatoris terræ contra eum ; et revelabit terra sanguinem suum, et non operiet ultra interfectos suos.
Isaiah 27 1 In die illa visitabit Dominus in gladio suo duro, et grandi, et forti, super Leviathan, serpentem vectem, et super Leviathan, serpentem tortuosum, et occidet cetum qui in mari est.
Isaiah 27 2 In die illa vinea meri cantabit ei.
Isaiah 27 3 Ego Dominus qui servo eam ; repente propinabo ei. Ne forte visitetur contra eam, nocte et die servo eam.
Isaiah 27 4 Indignatio non est mihi. Quis dabit me spinam et veprem in prælio ? gradiar super eam, succendam eam pariter.
Isaiah 27 5 An potius tenebit fortitudinem meam ? faciet pacem mihi, pacem faciet mihi.
Isaiah 27 6 Qui ingrediuntur impetu ad Jacob, florebit et germinabit Israël, et implebunt faciem orbis semine.
Isaiah 27 7 Numquid juxta plagam percutientis se percussit eum ? aut sicut occidit interfectos ejus, sic occisus est ?
Isaiah 27 8 In mensura contra mensuram, cum abjecta fuerit, judicabis eam ; meditatus est in spiritu suo duro per diem æstus.
Isaiah 27 9 Idcirco super hoc dimittetur iniquitas domui Jacob ; et iste omnis fructus : ut auferatur peccatum ejus, cum posuerit omnes lapides altaris sicut lapides cineris allisos : non stabunt luci et delubra.
Isaiah 27 10 Civitas enim munita desolata erit ; speciosa relinquetur, et dimittetur quasi desertum ; ibi pascetur vitulus, et ibi accubabit, et consumet summitates ejus.
Isaiah 27 11 In siccitate messes illius conterentur. Mulieres venientes, et docentes eam ; non est enim populus sapiens : propterea non miserebitur ejus qui fecit eum, et qui formavit eum non parcet ei.
Isaiah 27 12 Et erit : in die illa percutiet Dominus ab alveo fluminis usque ad torrentem Ægypti ; et vos congregabimini unus et unus, filii Israël.
Isaiah 27 13 Et erit : in die illa clangetur in tuba magna ; et venient qui perditi fuerant de terra Assyriorum, et qui ejecti erant in terra Ægypti, et adorabunt Dominum in monte sancto in Jerusalem.
Isaiah 28 1 Væ coronæ superbiæ, ebriis Ephraim, et flori decidenti, gloriæ exsultationis ejus, qui erant in vertice vallis pinguissimæ, errantes a vino.
Isaiah 28 2 Ecce validus et fortis Dominus sicut impetus grandinis ; turbo confringens, sicut impetus aquarum multarum inundantium et emissarum super terram spatiosam.
Isaiah 28 3 Pedibus conculcabitur corona superbiæ ebriorum Ephraim.
Isaiah 28 4 Et erit flos decidens gloriæ exsultationis ejus, qui est super verticem vallis pinguium, quasi temporaneum ante maturitatem autumni, quod, cum aspexerit videns, statim ut manu tenuerit, devorabit illud.
Isaiah 28 5 In die illa erit Dominus exercituum corona gloriæ, et sertum exsultationis residuo populi sui ;
Isaiah 28 6 et spiritus judicii sedenti super judicium, et fortitudo revertentibus de bello ad portam.
Isaiah 28 7 Verum hi quoque præ vino nescierunt, et præ ebrietate erraverunt ; sacerdos et propheta nescierunt præ ebrietate ; absorpti sunt a vino, erraverunt in ebrietate, nescierunt videntem, ignoraverunt judicium.
Isaiah 28 8 Omnes enim mensæ repletæ sunt vomitu sordiumque, ita ut non esset ultra locus.
Isaiah 28 9 Quem docebit scientiam ? et quem intelligere faciet auditum ? Ablactatos a lacte, avulsos ab uberibus.
Isaiah 28 10 Quia manda, remanda ; manda, remanda ; exspecta, reexspecta ; exspecta, reexspecta ; modicum ibi, modicum ibi.
Isaiah 28 11 In loquela enim labii, et lingua altera loquetur ad populum istum.
Isaiah 28 12 Cui dixit : Hæc est requies mea, reficite lassum ; et hoc est meum refrigerium : et noluerunt audire.
Isaiah 28 13 Et erit eis verbum Domini : Manda, remanda ; manda, remanda ; exspecta, reexspecta ; exspecta, reexspecta ; modicum ibi, modicum ibi ; ut vadant, et cadant retrorsum, et conterantur, et illaqueentur, et capiantur.
Isaiah 28 14 Propter hoc audite verbum Domini, viri illusores, qui dominamini super populum meum, qui est in Jerusalem.
Isaiah 28 15 Dixistis enim : Percussimus fœdus cum morte, et cum inferno fecimus pactum : flagellum inundans cum transierit, non veniet super nos quia posuimus mendacium spem nostram, et mendacio protecti sumus.
Isaiah 28 16 Idcirco hæc dicit Dominus Deus : Ecce ego mittam in fundamentis Sion lapidem, lapidem probatum, angularem, pretiosum, in fundamento fundatum ; qui crediderit, non festinet.
Isaiah 28 17 Et ponam in pondere judicium, et justitiam in mensura ; et subvertet grando spem mendacii, et protectionem aquæ inundabunt.
Isaiah 28 18 Et delebitur fœdus vestrum cum morte, et pactum vestrum cum inferno non stabit : flagellum inundans cum transierit, eritis ei in conculcationem.
Isaiah 28 19 Quandocumque pertransierit, tollet vos, quoniam in mane diluculo pertransibit in die et in nocte ; et tantummodo sola vexatio intellectum dabit auditui.
Isaiah 28 20 Coangustatum est enim stratum, ita ut alter decidat ; et pallium breve utrumque operire non potest.
Isaiah 28 21 Sicut enim in monte divisionum stabit Dominus ; sicut in valle quæ est in Gabaon irascetur, ut faciat opus suum, alienum opus ejus : ut operetur opus suum, peregrinum est opus ejus ab eo.
Isaiah 28 22 Et nunc nolite illudere, ne forte constringantur vincula vestra ; consummationem enim et abbreviationem audivi a Domino Deo exercituum, super universam terram.
Isaiah 28 23 Auribus percipite, et audite vocem meam : attendite, et audite eloquium meum.
Isaiah 28 24 Numquid tota die arabit arans ut serat ? proscindet et sarriet humum suam ?
Isaiah 28 25 Nonne cum adæquaverit faciem ejus, seret gith et cyminum sparget ? et ponet triticum per ordinem, et hordeum, et milium, et viciam in finibus suis ?
Isaiah 28 26 Et erudiet illum in judicio ; Deus suus docebit illum.
Isaiah 28 27 Non enim in serris triturabitur gith, nec rota plaustri super cyminum circuibit ; sed in virga excutietur gith, et cyminum in baculo.
Isaiah 28 28 Panis autem comminuetur ; verum non in perpetuum triturans triturabit illum, neque vexabit eum rota plaustri, neque ungulis suis comminuet eum.
Isaiah 28 29 Et hoc a Domino Deo exercituum exivit, ut mirabile faceret consilium, et magnificaret justitiam.
Isaiah 29 1 Væ Ariel, Ariel civitas, quam expugnavit David ! additus est annus ad annum : solemnitates evolutæ sunt.
Isaiah 29 2 Et circumvallabo Ariel, et erit tristis et mœrens, et erit mihi quasi Ariel.
Isaiah 29 3 Et circumdabo quasi sphæram in circuitu tuo, et jaciam contra te aggerem, et munimenta ponam in obsidionem tuam.
Isaiah 29 4 Humiliaberis, de terra loqueris, et de humo audietur eloquium tuum ; et erit quasi pythonis de terra vox tua, et de humo eloquium tuum mussitabit.
Isaiah 29 5 Et erit sicut pulvis tenuis multitudo ventilantium te, et sicut favilla pertransiens multitudo eorum qui contra te prævaluerunt ;
Isaiah 29 6 eritque repente confestim. A Domino exercituum visitabitur in tonitruo, et commotione terræ, et voce magna turbinis et tempestatis, et flammæ ignis devorantis.
Isaiah 29 7 Et erit sicut somnium visionis nocturnæ multitudo omnium gentium quæ dimicaverunt contra Ariel, et omnes qui militaverunt, et obsederunt, et prævaluerunt adversus eam.
Isaiah 29 8 Et sicut somniat esuriens, et comedit, cum autem fuerit expergefactus, vacua est anima ejus ; et sicut somniat sitiens et bibit, et postquam fuerit expergefactus, lassus adhuc sitit, et anima ejus vacua est : sic erit multitudo omnium gentium quæ dimicaverunt contra montem Sion.
Isaiah 29 9 Obstupescite et admiramini ; fluctuate et vacillate ; inebriamini, et non a vino ; movemini, et non ab ebrietate.
Isaiah 29 10 Quoniam miscuit vobis Dominus spiritum soporis ; claudet oculos vestros : prophetas et principes vestros, qui vident visiones, operiet.
Isaiah 29 11 Et erit vobis visio omnium sicut verba libri signati, quem cum dederint scienti litteras, dicent : Lege istum : et respondebit : Non possum, signatus est enim.
Isaiah 29 12 Et dabitur liber nescienti litteras, diceturque ei : Lege ; et respondebit : Nescio litteras.
Isaiah 29 13 Et dixit Dominus : Eo quod appropinquat populus iste ore suo, et labiis suis glorificat me, cor autem ejus longe est a me, et timuerunt me mandato hominum et doctrinis,
Isaiah 29 14 ideo ecce ego addam ut admirationem faciam populo huic miraculo grandi et stupendo ; peribit enim sapientia a sapientibus ejus, et intellectus prudentium ejus abscondetur.
Isaiah 29 15 Væ qui profundi estis corde, ut a Domino abscondatis consilium ; quorum sunt in tenebris opera, et dicunt : Quis videt nos ? et quis novit nos ?
Isaiah 29 16 Perversa est hæc vestra cogitatio ; quasi si lutum contra figulum cogitet, et dicat opus factori suo : Non fecisti me ; et figmentum dicat fictori suo : Non intelligis.
Isaiah 29 17 Nonne adhuc in modico et in brevi convertetur Libanus in carmel, et carmel in saltum reputabitur ?
Isaiah 29 18 Et audient in die illa surdi verba libri, et de tenebris et caligine oculi cæcorum videbunt.
Isaiah 29 19 Et addent mites in Domino lætitiam, et pauperes homines in Sancto Israël exsultabunt ;
Isaiah 29 20 quoniam defecit qui prævalebat, consummatus est illusor, et succisi sunt omnes qui vigilabant super iniquitatem,
Isaiah 29 21 qui peccare faciebant homines in verbo, et arguentem in porta supplantabant, et declinaverunt frustra a justo.
Isaiah 29 22 Propter hoc, hæc dicit Dominus ad domum Jacob, qui redemit Abraham : Non modo confundetur Jacob, nec modo vultus ejus erubescet ;
Isaiah 29 23 sed cum viderit filios suos, opera manuum mearum in medio sui sanctificantes nomen meum, et sanctificabunt Sanctum Jacob, et Deum Israël prædicabunt ;
Isaiah 29 24 et scient errantes spiritu intellectum, et mussitatores discent legem.
Isaiah 30 1 Væ filii desertores, dicit Dominus, ut faceretis consilium, et non ex me, et ordiremini telam, et non per spiritum meum, ut adderetis peccatum super peccatum ;
Isaiah 30 2 qui ambulatis ut descendatis in Ægyptum, et os meum non interrogastis, sperantes auxilium in fortitudine Pharaonis, et habentes fiduciam in umbra Ægypti !
Isaiah 30 3 Et erit vobis fortitudo Pharaonis in confusionem, et fiducia umbræ Ægypti in ignominiam.
Isaiah 30 4 Erant enim in Tani principes tui, et nuntii tui usque ad Hanes pervenerunt.
Isaiah 30 5 Omnes confusi sunt super populo qui eis prodesse non potuit : non fuerunt in auxilium et in aliquam utilitatem, sed in confusionem et in opprobrium.
Isaiah 30 6 Onus jumentorum austri. In terra tribulationis et angustiæ leæna, et leo ex eis, vipera et regulus volans ; portantes super humeros jumentorum divitias suas, et super gibbum camelorum thesauros suos, ad populum qui eis prodesse non poterit.
Isaiah 30 7 Ægyptus enim frustra et vane auxiliabitur. Ideo clamavi super hoc : Superbia tantum est, quiesce.
Isaiah 30 8 Nunc ergo ingressus, scribe ei super buxum, et in libro diligenter exara illud, et erit in die novissimo in testimonium usque in æternum.
Isaiah 30 9 Populus enim ad iracundiam provocans est : et filii mendaces, filii nolentes audire legem Dei ;
Isaiah 30 10 qui dicunt videntibus : Nolite videre, et aspicientibus : Nolite aspicere nobis ea quæ recta sunt ; loquimini nobis placentia : videte nobis errores.
Isaiah 30 11 Auferte a me viam ; declinate a me semitam ; cesset a facie nostra Sanctus Israël.
Isaiah 30 12 Propterea hæc dicit Sanctus Israël : Pro eo quod reprobastis verbum hoc, et sperastis in calumnia et in tumultu, et innixi estis super eo ;
Isaiah 30 13 propterea erit vobis iniquitas hæc sicut interruptio cadens, et requisita in muro excelso, quoniam subito, dum non speratur, veniet contritio ejus.
Isaiah 30 14 Et comminuetur sicut conteritur lagena figuli contritione pervalida, et non invenietur de fragmentis ejus testa in qua portetur igniculus de incendio, aut hauriatur parum aquæ de fovea.
Isaiah 30 15 Quia hæc dicit Dominus Deus, Sanctus Israël : Si revertamini et quiescatis, salvi eritis ; in silentio et in spe erit fortitudo vestra. Et noluistis,
Isaiah 30 16 et dixistis : Nequaquam, sed ad equos fugiemus : ideo fugietis ; et : Super veloces ascendemus : ideo velociores erunt qui persequentur vos.
Isaiah 30 17 Mille homines a facie terroris unius ; et a facie terroris quinque fugietis, donec relinquamini quasi malus navis in vertice montis, et quasi signum super collem.
Isaiah 30 18 Propterea exspectat Dominus ut misereatur vestri ; et ideo exaltabitur parcens vobis, quia Deus judicii Dominus : beati omnes qui exspectant eum !
Isaiah 30 19 Populus enim Sion habitabit in Jerusalem : plorans nequaquam plorabis : miserans miserebitur tui, ad vocem clamoris tui : statim ut audierit, respondebit tibi.
Isaiah 30 20 Et dabit vobis Dominus panem arctum, et aquam brevem ; et non faciet avolare a te ultra doctorem tuum ; et erunt oculi tui videntes præceptorem tuum.
Isaiah 30 21 Et aures tuæ audient verbum post tergum monentis : Hæc est via ; ambulate in ea, et non declinetis neque ad dexteram, neque ad sinistram.
Isaiah 30 22 Et contaminabis laminas sculptilium argenti tui, et vestimentum conflatilis auri tui, et disperges ea sicut immunditiam menstruatæ. Egredere, dices ei.
Isaiah 30 23 Et dabitur pluvia semini tuo, ubicumque seminaveris in terra, et panis frugum terræ erit uberrimus et pinguis ; pascetur in possessione tua in die illo agnus spatiose,
Isaiah 30 24 et tauri tui, et pulli asinorum, qui operantur terram, commistum migma comedent sicut in area ventilatum est.
Isaiah 30 25 Et erunt super omnem montem excelsum, et super omnem collem elevatum, rivi currentium aquarum, in die interfectionis multorum, cum ceciderint turres :
Isaiah 30 26 et erit lux lunæ sicut lux solis, et lux solis erit septempliciter sicut lux septem dierum, in die qua alligaverit Dominus vulnus populi sui, et percussuram plagæ ejus sanaverit.
Isaiah 30 27 Ecce nomen Domini venit de longinquo, ardens furor ejus, et gravis ad portandum ; labia ejus repleta sunt indignatione, et lingua ejus quasi ignis devorans.
Isaiah 30 28 Spiritus ejus velut torrens inundans usque ad medium colli, ad perdendas gentes in nihilum, et frenum erroris quod erat in maxillis populorum.
Isaiah 30 29 Canticum erit vobis sicut nox sanctificatæ solemnitatis, et lætitia cordis sicut qui pergit cum tibia, ut intret in montem Domini ad Fortem Israël.
Isaiah 30 30 Et auditam faciet Dominus gloriam vocis suæ, et terrorem brachii sui ostendet in comminatione furoris, et flamma ignis devorantis : allidet in turbine, et in lapide grandinis.
Isaiah 30 31 A voce enim Domini pavebit Assur virga percussus.
Isaiah 30 32 Et erit transitus virgæ fundatus, quam requiescere faciet Dominus super eum in tympanis et citharis ; et in bellis præcipuis expugnabit eos.
Isaiah 30 33 Præparata est enim ab heri Topheth, a rege præparata, profunda, et dilatata. Nutrimenta ejus, ignis et ligna multa ; flatus Domini sicut torrens sulphuris succendens eam.
Isaiah 31 1 Væ qui descendunt in Ægyptum ad auxilium, in equis sperantes, et habentes fiduciam super quadrigis, quia multæ sunt ; et super equitibus, quia prævalidi nimis ; et non sunt confisi super Sanctum Israël, et Dominum non requisierunt !
Isaiah 31 2 Ipse autem sapiens adduxit malum, et verba sua non abstulit ; et consurget contra domum pessimorum, et contra auxilium operantium iniquitatem.
Isaiah 31 3 Ægyptus homo, et non deus ; et equi eorum caro, et non spiritus ; et Dominus inclinabit manum suam, et corruet auxiliator, et cadet cui præstatur auxilium, simulque omnes consumentur.
Isaiah 31 4 Quia hæc dicit Dominus ad me : Quomodo si rugiat leo et catulus leonis super prædam suam ; et cum occurrerit ei multitudo pastorum, a voce eorum non formidabit, et a multitudine eorum non pavebit : sic descendet Dominus exercituum ut prælietur super montem Sion et super collem ejus.
Isaiah 31 5 Sicut aves volantes, sic proteget Dominus exercituum Jerusalem, protegens et liberans, transiens et salvans.
Isaiah 31 6 Convertimini, sicut in profundum recesseratis, filii Israël.
Isaiah 31 7 In die enim illa abjiciet vir idola argenti sui, et idola auri sui, quæ fecerunt vobis manus vestræ in peccatum.
Isaiah 31 8 Et cadet Assur in gladio non viri, et gladius non hominis vorabit eum : et fugiet non a facie gladii, et juvenes ejus vectigales erunt.
Isaiah 31 9 Et fortitudo ejus a terrore transibit, et pavebunt fugientes principes ejus, dixit Dominus : cujus ignis est in Sion et caminus ejus in Jerusalem.
Isaiah 32 1 Ecce in justitia regnabit rex, et principes in judicio præerunt.
Isaiah 32 2 Et erit vir sicut qui absconditur a vento, et celat se a tempestate ; sicut rivi aquarum in siti, et umbra petræ prominentis in terra deserta.
Isaiah 32 3 Non caligabunt oculi videntium, et aures audientium diligenter auscultabunt.
Isaiah 32 4 Et cor stultorum intelliget scientiam, et lingua balborum velociter loquetur et plane.
Isaiah 32 5 Non vocabitur ultra is qui insipiens est, princeps, neque fraudulentus appellabitur major ;
Isaiah 32 6 stultus enim fatua loquetur, et cor ejus faciet iniquitatem, ut perficiat simulationem, et loquatur ad Dominum fraudulenter, et vacuam faciat animam esurientis, et potum sitienti auferat.
Isaiah 32 7 Fraudulenti vasa pessima sunt ; ipse enim cogitationes concinnavit ad perdendos mites in sermone mendacii, cum loqueretur pauper judicium.
Isaiah 32 8 Princeps vero ea quæ digna sunt principe cogitabit, et ipse super duces stabit.
Isaiah 32 9 Mulieres opulentæ, surgite, et audite vocem meam ; filiæ confidentes, percipite auribus eloquium meum.
Isaiah 32 10 Post dies enim et annum, vos conturbabimini confidentes ; consummata est enim vindemia, collectio ultra non veniet.
Isaiah 32 11 Obstupescite, opulentæ ; conturbamini, confidentes : exuite vos et confundimini ; accingite lumbos vestros.
Isaiah 32 12 Super ubera plangite, super regione desiderabili, super vinea fertili.
Isaiah 32 13 Super humum populi mei spinæ et vepres ascendent : quanto magis super omnes domos gaudii civitatis exultantis !
Isaiah 32 14 Domus enim dimissa est, multitudo urbis relicta est, tenebræ et palpatio factæ sunt super speluncas usque in æternum ; gaudium onagrorum, pascua gregum.
Isaiah 32 15 Donec effundatur super nos spiritus de excelso, et erit desertum in carmel, et carmel in saltum reputabitur.
Isaiah 32 16 Et habitabit in solitudine judicium, et justitia in carmel sedebit.
Isaiah 32 17 Et erit opus justitiæ pax, et cultus justitiæ silentium, et securitas usque in sempiternum.
Isaiah 32 18 Et sedebit populus meus in pulchritudine pacis, et in tabernaculis fiduciæ, et in requie opulenta.
Isaiah 32 19 Grando autem in descensione saltus, et humilitate humiliabitur civitas.
Isaiah 32 20 Beati qui seminatis super omnes aquas, immittentes pedem bovis et asini.
Isaiah 33 1 Væ qui prædaris ! nonne et ipse prædaberis ? et qui spernis, nonne et ipse sperneris ? Cum consummaveris deprædationem, deprædaberis ; cum fatigatus desieris contemnere, contemneris.
Isaiah 33 2 Domine, miserere nostri, te enim exspectavimus ; esto brachium nostrum in mane, et salus nostra in tempore tribulationis.
Isaiah 33 3 A voce angeli fugerunt populi, et ab exaltatione tua dispersæ sunt gentes.
Isaiah 33 4 Et congregabuntur spolia vestra sicut colligitur bruchus, velut cum fossæ plenæ fuerint de eo.
Isaiah 33 5 Magnificatus est Dominus, quoniam habitavit in excelso ; implevit Sion judicio et justitia.
Isaiah 33 6 Et erit fides in temporibus tuis : divitiæ salutis sapientia et scientia ; timor Domini ipse est thesaurus ejus.
Isaiah 33 7 Ecce videntes clamabunt foris ; angeli pacis amare flebunt.
Isaiah 33 8 Dissipatæ sunt viæ, cessavit transiens per semitam : irritum factum est pactum, projecit civitates, non reputavit homines.
Isaiah 33 9 Luxit et elanguit terra ; confusus est Libanus, et obsorduit : et factus est Saron sicut desertum, et concussa est Basan, et Carmelus.
Isaiah 33 10 Nunc consurgam, dicit Dominus ; nunc exaltabor, nunc sublevabor.
Isaiah 33 11 Concipietis ardorem, parietis stipulam ; spiritus vester ut ignis vorabit vos.
Isaiah 33 12 Et erunt populi quasi de incendio cinis ; spinæ congregatæ igni comburentur.
Isaiah 33 13 Audite, qui longe estis, quæ fecerim ; et cognoscite, vicini, fortitudinem meam.
Isaiah 33 14 Conterriti sunt in Sion peccatores ; possedit tremor hypocritas. Quis poterit habitare de vobis cum igne devorante ? quis habitabit ex vobis cum ardoribus sempiternis ?
Isaiah 33 15 Qui ambulat in justitiis et loquitur veritatem, qui projicit avaritiam ex calumnia, et excutit manus suas ab omni munere, qui obturat aures suas ne audiat sanguinem, et claudit oculos suos ne videat malum.
Isaiah 33 16 Iste in excelsis habitabit ; munimenta saxorum sublimitas ejus : panis ei datus est, aquæ ejus fideles sunt.
Isaiah 33 17 Regem in decore suo videbunt oculi ejus, cernent terram de longe.
Isaiah 33 18 Cor tuum meditabitur timorem : ubi est litteratus ? ubi legis verba ponderans ? ubi doctor parvulorum ?
Isaiah 33 19 Populum impudentem non videbis, populum alti sermonis, ita ut non possis intelligere disertitudinem linguæ ejus, in quo nulla est sapientia.
Isaiah 33 20 Respice, Sion, civitatem solemnitatis nostræ : oculi tui videbunt Jerusalem, habitationem opulentam, tabernaculum quod nequaquam transferri poterit ; nec auferentur clavi ejus in sempiternum, et omnes funiculi ejus non rumpentur :
Isaiah 33 21 quia solummodo ibi magnificus est Dominus noster : locus fluviorum rivi latissimi et patentes : non transibit per eum navis remigum, neque trieris magna transgredietur eum.
Isaiah 33 22 Dominus enim judex noster, Dominus legifer noster, Dominus rex noster, ipse salvabit nos.
Isaiah 33 23 Laxati sunt funiculi tui, et non prævalebunt ; sic erit malus tuus ut dilatare signum non queas. Tunc dividentur spolia prædarum multarum ; claudi diripient rapinam.
Isaiah 33 24 Nec dicet vicinus : Elangui ; populus qui habitat in ea, auferetur ab eo iniquitas.
Isaiah 34 1 Accedite, gentes, et audite ; et populi, attendite : audiat terra, et plenitudo ejus ; orbis, et omne germen ejus.
Isaiah 34 2 Quia indignatio Domini super omnes gentes, et furor super universam militiam eorum : interfecit eos, et dedit eos in occisionem.
Isaiah 34 3 Interfecti eorum projicientur, et de cadaveribus eorum ascendet fœtor ; tabescent montes a sanguine eorum.
Isaiah 34 4 Et tabescet omnis militia cælorum, et complicabuntur sicut liber cæli : et omnis militia eorum defluet, sicut defluit folium de vinea et de ficu.
Isaiah 34 5 Quoniam inebriatus est in cælo gladius meus ; ecce super Idumæam descendet, et super populum interfectionis meæ, ad judicium.
Isaiah 34 6 Gladius Domini repletus est sanguine, incrassatus est adipe, de sanguine agnorum et hircorum, de sanguine medullatorum arietum : victima enim Domini in Bosra, et interfectio magna in terra Edom.
Isaiah 34 7 Et descendent unicornes cum eis, et tauri cum potentibus ; inebriabitur terra eorum sanguine, et humus eorum adipe pinguium.
Isaiah 34 8 Quia dies ultionis Domini, annus retributionum judicii Sion.
Isaiah 34 9 Et convertentur torrentes ejus in picem, et humus ejus in sulphur ; et erit terra ejus in picem ardentem.
Isaiah 34 10 Nocte et die non extinguetur, in sempiternum ascendet fumus ejus, a generatione in generationem desolabitur, in sæcula sæculorum non erit transiens per eam.
Isaiah 34 11 Et possidebunt illam onocrotalus et ericius ; ibis et corvus habitabunt in ea : et extendetur super eam mensura, ut redigatur ad nihilum, et perpendiculum in desolationem.
Isaiah 34 12 Nobiles ejus non erunt ibi ; regem potius invocabunt, et omnes principes ejus erunt in nihilum.
Isaiah 34 13 Et orientur in domibus ejus spinæ et urticæ, et paliurus in munitionibus ejus ; et erit cubile draconum, et pascua struthionum.
Isaiah 34 14 Et occurrent dæmonia onocentauris, et pilosus clamabit alter ad alterum ; ibi cubavit lamia, et invenit sibi requiem.
Isaiah 34 15 Ibi habuit foveam ericius, et enutrivit catulos, et circumfodit, et fovit in umbra ejus ; illuc congregati sunt milvi, alter ad alterum.
Isaiah 34 16 Requirite diligenter in libro Domini, et legite : Unum ex eis non defuit, alter alterum non quæsivit ; quia quod ex ore meo procedit, ille mandavit, et spiritus ejus ipse congregavit ea.
Isaiah 34 17 Et ipse misit eis sortem, et manus ejus divisit eam illis in mensuram : usque in æternum possidebunt eam ; in generationem et generationem habitabunt in ea.
Isaiah 35 1 Lætabitur deserta et invia, et exsultabit solitudo, et florebit quasi lilium.
Isaiah 35 2 Germinans germinabit, et exsultabit lætabunda et laudans : gloria Libani data est ei, decor Carmeli et Saron ; ipsi videbunt gloriam Domini, et decorem Dei nostri.
Isaiah 35 3 Confortate manus dissolutas, et genua debilia roborate.
Isaiah 35 4 Dicite pusillanimis : Confortamini, et nolite timere : ecce Deus vester ultionem adducet retributionis ; Deus ipse veniet, et salvabit vos.
Isaiah 35 5 Tunc aperientur oculi cæcorum, et aures surdorum patebunt ;
Isaiah 35 6 tunc saliet sicut cervus claudus, et aperta erit lingua mutorum : quia scissæ sunt in deserto aquæ, et torrentes in solitudine ;
Isaiah 35 7 et quæ erat arida, erit in stagnum, et sitiens in fontes aquarum. In cubilibus, in quibus prius dracones habitabant, orietur viror calami et junci.
Isaiah 35 8 Et erit ibi semita et via, et via sancta vocabitur : non transibit per eam pollutus, et hæc erit vobis directa via, ita ut stulti non errent per eam.
Isaiah 35 9 Non erit ibi leo, et mala bestia non ascendet per eam, nec invenietur ibi ; et ambulabunt qui liberati fuerint.
Isaiah 35 10 Et redempti a Domino convertentur, et venient in Sion cum laude, et lætitia sempiterna super caput eorum : gaudium et lætitiam obtinebunt, et fugiet dolor et gemitus.
Isaiah 36 1 Et factum est in quartodecimo anno regis Ezechiæ, ascendit Sennacherib, rex Assyriorum, super omnes civitates Juda munitas, et cepit eas.
Isaiah 36 2 Et misit rex Assyriorum Rabsacen de Lachis in Jerusalem, ad regem Ezechiam in manu gravi : et stetit in aquæductu piscinæ superioris in via Agri fullonis.
Isaiah 36 3 Et egressus est ad eum Eliacim, filius Helciæ, qui erat super domum, et Sobna scriba, et Joahe filius Asaph, a commentariis.
Isaiah 36 4 Et dixit ad eos Rabsaces : Dicite Ezechiæ : Hæc dicit rex magnus, rex Assyriorum : Quæ est ista fiducia qua confidis ?
Isaiah 36 5 aut quo consilio vel fortitudine rebellare disponis ? super quem habes fiduciam, quia recessisti a me ?
Isaiah 36 6 Ecce confidis super baculum arundineum confractum istum, super Ægyptum ; cui si innixus fuerit homo, intrabit in manum ejus, et perforabit eam : sic Pharao, rex Ægypti, omnibus qui confidunt in eo.
Isaiah 36 7 Quod si responderis mihi : In Domino Deo nostro confidimus ; nonne ipse est cujus abstulit Ezechias excelsa et altaria, et dixit Judæ et Jerusalem : Coram altari isto adorabitis ?
Isaiah 36 8 Et nunc trade te domino meo, regi Assyriorum, et dabo tibi duo millia equorum, nec poteris ex te præbere ascensores eorum :
Isaiah 36 9 et quomodo sustinebis faciem judicis unius loci ex servis domini mei minoribus ? Quod si confidis in Ægypto, in quadrigis et in equitibus,
Isaiah 36 10 et nunc numquid sine Domino ascendi ad terram istam, ut disperderem eam ? Dominus dixit ad me : Ascende super terram istam, et disperde eam.
Isaiah 36 11 Et dixit Eliacim, et Sobna, et Joahe, ad Rabsacen : Loquere ad servos tuos syra lingua ; intelligimus enim ; ne loquaris ad nos judaice in auribus populi qui est super murum.
Isaiah 36 12 Et dixit ad eos Rabsaces : Numquid ad dominum tuum et ad te misit me dominus meus, ut loquerer omnia verba ista ? et non potius ad viros qui sedent in muro, ut comedant stercora sua, et bibant urinam pedum suorum vobiscum ?
Isaiah 36 13 Et stetit Rabsaces, et clamavit voce magna judaice, et dixit : Audite verba regis magni, regis Assyriorum !
Isaiah 36 14 Hæc dicit rex : Non seducat vos Ezechias, quia non poterit eruere vos.
Isaiah 36 15 Et non vobis tribuat fiduciam Ezechias super Domino, dicens : Eruens liberabit nos Dominus : non dabitur civitas ista in manu regis Assyriorum.
Isaiah 36 16 Nolite audire Ezechiam ; hæc enim dicit rex Assyriorum : Facite mecum benedictionem, et egredimini ad me, et comedite unusquisque vineam suam, et unusquisque ficum suam, et bibite unusquisque aquam cisternæ suæ,
Isaiah 36 17 donec veniam, et tollam vos ad terram quæ est ut terra vestra, terram frumenti et vini, terram panum et vinearum.
Isaiah 36 18 Nec conturbet vos Ezechias, dicens : Dominus liberabit nos. Numquid liberaverunt dii gentium unusquisque terram suam de manu regis Assyriorum ?
Isaiah 36 19 Ubi est deus Emath et Arphad ? ubi est deus Sepharvaim ? numquid liberaverunt Samariam de manu mea ?
Isaiah 36 20 Quis est ex omnibus diis terrarum istarum qui eruerit terram suam de manu mea, ut eruat Dominus Jerusalem de manu mea ?
Isaiah 36 21 Et siluerunt, et non responderunt ei verbum. Mandaverat enim rex, dicens : Ne respondeatis ei.
Isaiah 36 22 Et ingressus est Eliacim, filius Helciæ, qui erat super domum, et Sobna scriba, et Joahe filius Asaph, a commentariis, ad Ezechiam, scissis vestibus, et nuntiaverunt ei verba Rabsacis.
Isaiah 37 1 Et factum est, cum audisset rex Ezechias, scidit vestimenta sua, et obvolutus est sacco, et intravit in domum Domini.
Isaiah 37 2 Et misit Eliacim, qui erat super domum, et Sobnam scribam, et seniores de sacerdotibus, opertos saccis, ad Isaiam, filium Amos, prophetam,
Isaiah 37 3 et dixerunt ad eum : Hæc dicit Ezechias : Dies tribulationis, et correptionis, et blasphemiæ, dies hæc ; quia venerunt filii usque ad partum, et virtus non est pariendi.
Isaiah 37 4 Si quomodo audiat Dominus Deus tuus verba Rabsacis, quem misit rex Assyriorum dominus suus ad blasphemandum Deum viventem et exprobrandum sermonibus quos audivit Dominus Deus tuus : leva ergo orationem pro reliquiis quæ repertæ sunt.
Isaiah 37 5 Et venerunt servi regis Ezechiæ ad Isaiam.
Isaiah 37 6 Et dixit ad eos Isaias : Hæc dicetis domino vestro : Hæc dicit Dominus : Ne timeas a facie verborum quæ audisti, quibus blasphemaverunt pueri regis Assyriorum me.
Isaiah 37 7 Ecce ego dabo ei spiritum, et audiet nuntium, et revertetur ad terram suam, et corruere eum faciam gladio in terra sua.
Isaiah 37 8 Reversus est autem Rabsaces, et invenit regem Assyriorum præliantem adversus Lobnam : audierat enim quia profectus esset de Lachis.
Isaiah 37 9 Et audivit de Tharaca rege Æthiopiæ, dicentes : Egressus est ut pugnet contra te. Quod cum audisset, misit nuntios ad Ezechiam, dicens :
Isaiah 37 10 Hæc dicetis Ezechiæ regi Judæ, loquentes : Non te decipiat Deus tuus in quo tu confidis, dicens : Non dabitur Jerusalem in manu regis Assyriorum.
Isaiah 37 11 Ecce tu audisti omnia quæ fecerunt reges Assyriorum omnibus terris, quas subverterunt : et tu poteris liberari ?
Isaiah 37 12 Numquid eruerunt eos dii gentium quos subverterunt patres mei, Gozam, et Haram, et Reseph, et filios Eden qui erant in Thalassar ?
Isaiah 37 13 Ubi est rex Emath, et rex Arphad, et rex urbis Sepharvaim, Ana, et Ava ?
Isaiah 37 14 Et tulit Ezechias libros de manu nuntiorum, et legit eos, et ascendit in domum Domini, et expandit eos Ezechias coram Domino :
Isaiah 37 15 et oravit Ezechias ad Dominum, dicens :
Isaiah 37 16 Domine exercituum, Deus Israël, qui sedes super cherubim, tu es Deus solus omnium regnorum terræ : tu fecisti cælum et terram.
Isaiah 37 17 Inclina, Domine, aurem tuam, et audi ; aperi, Domine, oculos tuos, et vide : et audi omnia verba Sennacherib, quæ misit ad blasphemandum Deum viventem.
Isaiah 37 18 Vere enim, Domine, desertas fecerunt reges Assyriorum terras, et regiones earum,
Isaiah 37 19 et dederunt deos earum igni : non enim erant dii, sed opera manuum hominum, lignum et lapis, et comminuerunt eos.
Isaiah 37 20 Et nunc, Domine Deus noster, salva nos de manu ejus, et cognoscant omnia regna terræ quia tu es Dominus solus.
Isaiah 37 21 Et misit Isaias, filius Amos, ad Ezechiam, dicens : Hæc dicit Dominus Deus Israël : Pro quibus rogasti me de Sennacherib, rege Assyriorum,
Isaiah 37 22 hoc est verbum quod locutus est Dominus super eum : Despexit te et subsannavit te, virgo filia Sion ; post te caput movit, filia Jerusalem.
Isaiah 37 23 Cui exprobrasti ? et quem blasphemasti ? et super quem exaltasti vocem, et levasti altitudinem oculorum tuorum ? ad Sanctum Israël.
Isaiah 37 24 In manu servorum tuorum exprobrasti Domino, et dixisti : In multitudine quadrigarum mearum ego ascendi altitudinem montium juga Libani ; et succidam excelsa cedrorum ejus, et electas abietes illius, et introibo altitudinem summitatis ejus, saltum Carmeli ejus.
Isaiah 37 25 Ego fodi, et bibi aquam, et exsiccavi vestigio pedis mei omnes rivos aggerum.
Isaiah 37 26 Numquid non audisti quæ olim fecerim ei ? Ex diebus antiquis ego plasmavi illud ; et nunc adduxi, et factum est in eradicationem collium compugnantium, et civitatum munitarum.
Isaiah 37 27 Habitatores earum breviata manu contremuerunt, et confusi sunt. Facti sunt sicut fœnum agri, et gramen pascuæ, et herba tectorum, quæ exaruit antequam maturesceret.
Isaiah 37 28 Habitationem tuam, et egressum tuum, et introitum tuum cognovi, et insaniam tuam contra me.
Isaiah 37 29 Cum fureres adversum me, superbia tua ascendit in aures meas. Ponam ergo circulum in naribus tuis, et frenum in labiis tuis, et reducam te in viam per quem venisti.
Isaiah 37 30 Tibi autem hoc erit signum : comede hoc anno quæ sponte nascuntur, et in anno secundo pomis vescere ; in anno autem tertio seminate et metite, et plantate vineas, et comedite fructum earum.
Isaiah 37 31 Et mittet id quod salvatum fuerit de domo Juda, et quod reliquum est, radicem deorsum, et faciet fructum sursum :
Isaiah 37 32 quia de Jerusalem exibunt reliquiæ, et salvatio de monte Sion : zelus Domini exercituum faciet istud.
Isaiah 37 33 Propterea hæc dicit Dominus de rege Assyriorum : Non intrabit civitatem hanc, et non jaciet ibi sagittam, et non occupabit eam clypeus, et non mittet in circuitu ejus aggerem.
Isaiah 37 34 In via qua venit, per eam revertetur, et civitatem hanc non ingredietur, dicit Dominus.
Isaiah 37 35 Et protegam civitatem istam, ut salvem eam propter me, et propter David, servum meum.
Isaiah 37 36 Egressus est autem angelus Domini, et percussit in castris Assyriorum centum octoginta quinque millia. Et surrexerunt mane, et ecce omnes cadavera mortuorum.
Isaiah 37 37 Et egressus est, et abiit, et reversus est Sennacherib, rex Assyriorum, et habitavit in Ninive.
Isaiah 37 38 Et factum est, cum adoraret in templo Nesroch deum suum, Adramelech et Sarasar, filii ejus, percusserunt eum gladio, fugeruntque in terram Ararat ; et regnavit Asarhaddon, filius ejus, pro eo.
Isaiah 38 1 In diebus illis ægrotavit Ezechias usque ad mortem ; et introivit ad eum Isaias, filius Amos, propheta, et dixit ei : Hæc dicit Dominus : Dispone domui tuæ, quia morieris tu, et non vives.
Isaiah 38 2 Et convertit Ezechias faciem suam ad parietem, et oravit ad Dominum,
Isaiah 38 3 et dixit : Obsecro, Domine, memento, quæso, quomodo ambulaverim coram te in veritate et in corde perfecto, et quod bonum est in oculis tuis fecerim. Et flevit Ezechias fletu magno.
Isaiah 38 4 Et factum est verbum Domini ad Isaiam, dicens :
Isaiah 38 5 Vade, et dic Ezechiæ : Hæc dicit Dominus Deus David patris tui : Audivi orationem tuam, et vidi lacrimas tuas ; ecce ego adjiciam super dies tuos quindecim annos,
Isaiah 38 6 et de manu regis Assyriorum eruam te, et civitatem istam, et protegam eam.
Isaiah 38 7 Hoc autem tibi erit signum a Domino, quia faciet Dominus verbum hoc quod locutus est :
Isaiah 38 8 ecce ego reverti faciam umbram linearum per quas descenderat in horologio Achaz in sole, retrorsum decem lineis. Et reversus est sol decem lineis per gradus quos descenderat.
Isaiah 38 9 Scriptura Ezechiæ, regis Juda, cum ægrotasset et convaluisset de infirmitate sua.
Isaiah 38 10 Ego dixi in dimidio dierum meorum : Vadam ad portas inferi ; quæsivi residuum annorum meorum.
Isaiah 38 11 Dixi : Non videbo Dominum Deum in terra viventium ; non aspiciam hominem ultra, et habitatorem quietis.
Isaiah 38 12 Generatio mea ablata est, et convoluta est a me, quasi tabernaculum pastorum. Præcisa est velut a texente vita mea ; dum adhuc ordirer, succidit me. De mane usque ad vesperam finies me.
Isaiah 38 13 Sperabam usque ad mane ; quasi leo sic contrivit omnia ossa mea ; de mane usque ad vesperam finies me.
Isaiah 38 14 Sicut pullus hirundinis, sic clamabo ; meditabor ut columba. Attenuati sunt oculi mei, suspicientes in excelsum. Domine, vim patior, responde pro me.
Isaiah 38 15 Quid dicam, aut quid respondebit mihi, cum ipse fecerit ? Recogitabo tibi omnes annos meos in amaritudine animæ meæ.
Isaiah 38 16 Domine, si sic vivitur, et in talibus vita spiritus mei, corripies me, et vivificabis me.
Isaiah 38 17 Ecce in pace amaritudo mea amarissima. Tu autem eruisti animam meam ut non periret ; projecisti post tergum tuum omnia peccata mea.
Isaiah 38 18 Quia non infernus confitebitur tibi, neque mors laudabit te : non exspectabunt qui descendunt in lacum veritatem tuam.
Isaiah 38 19 Vivens, vivens ipse confitebitur tibi, sicut et ego hodie ; pater filiis notam faciet veritatem tuam.
Isaiah 38 20 Domine, salvum me fac ! et psalmos nostros cantabimus cunctis diebus vitæ nostræ in domo Domini.
Isaiah 38 21 Et jussit Isaias ut tollerent massam de ficis, et cataplasmarent super vulnus, et sanaretur.
Isaiah 38 22 Et dixit Ezechias : Quod erit signum quia ascendam in domum Domini ?
Isaiah 39 1 In tempore illo misit Merodach Baladan, filius Baladan, rex Babylonis, libros et munera ad Ezechiam ; audierat enim quod ægrotasset et convaluisset.
Isaiah 39 2 Lætatus est autem super eis Ezechias, et ostendit eis cellam aromatum, et argenti, et auri, et odoramentorum, et unguenti optimi, et omnes apothecas supellectilis suæ, et universa quæ inventa sunt in thesauris ejus. Non fuit verbum quod non ostenderet eis Ezechias in domo sua, et in omni potestate sua.
Isaiah 39 3 Introivit autem Isaias propheta ad Ezechiam regem, et dixit ei : Quid dixerunt viri isti, et unde venerunt ad te ? Et dixit Ezechias : De terra longinqua venerunt ad me, de Babylone.
Isaiah 39 4 Et dixit : Quid viderunt in domo tua ? Et dixit Ezechias : Omnia quæ in domo mea sunt viderunt ; non fuit res quam non ostenderim eis in thesauris meis.
Isaiah 39 5 Et dixit Isaias ad Ezechiam : Audi verbum Domini exercituum.
Isaiah 39 6 Ecce dies venient, et auferentur omnia quæ in domo tua sunt, et quæ thesaurizaverunt patres tui usque ad diem hanc, in Babylonem ; non relinquetur quidquam, dicit Dominus.
Isaiah 39 7 Et de filiis tuis, qui exibunt de te, quos genueris, tollent, et erunt eunuchi in palatio regis Babylonis.
Isaiah 39 8 Et dixit Ezechias ad Isaiam : Bonum verbum Domini, quod locutus est. Et dixit : Fiat tantum pax et veritas in diebus meis !
Isaiah 40 1 Consolamini, consolamini, popule meus, dicit Deus vester.
Isaiah 40 2 Loquimini ad cor Jerusalem, et advocate eam, quoniam completa est malitia ejus, dimissa est iniquitas illius, suscepit de manu Domini duplicia pro omnibus peccatis suis.
Isaiah 40 3 Vox clamantis in deserto : Parate viam Domini, rectas facite in solitudine semitas Dei nostri.
Isaiah 40 4 Omnis vallis exaltabitur, et omnis mons et collis humiliabitur ; et erunt prava in directa, et aspera in vias planas ;
Isaiah 40 5 et revelabitur gloria Domini, et videbit omnis caro pariter quod os Domini locutum est.
Isaiah 40 6 Vox dicentis : Clama. Et dixi : Quid clamabo ? Omnis caro fœnum, et omnis gloria ejus quasi flos agri.
Isaiah 40 7 Exsiccatum est fœnum, et cecidit flos, quia spiritus Domini sufflavit in eo. Vere fœnum est populus ;
Isaiah 40 8 exsiccatum est fœnum, et cecidit flos ; verbum autem Domini nostri manet in æternum.
Isaiah 40 9 Super montem excelsum ascende, tu qui evangelizas Sion ; exalta in fortitudine vocem tuam, qui evangelizas Jerusalem ; exalta, noli timere. Dic civitatibus Juda : Ecce Deus vester :
Isaiah 40 10 ecce Dominus Deus in fortitudine veniet, et brachium ejus dominabitur, ecce merces ejus cum eo, et opus illius coram illo.
Isaiah 40 11 Sicut pastor gregem suum pascet, in brachio suo congregabit agnos, et in sinu suo levabit ; fœtas ipse portabit.
Isaiah 40 12 Quis mensus est pugillo aquas, et cælos palmo ponderavit ? Quis appendit tribus digitis molem terræ, et liberavit in pondere montes, et colles in statera ?
Isaiah 40 13 Quis adjuvit spiritum Domini ? aut quis consiliarius ejus fuit, et ostendit illi ?
Isaiah 40 14 Cum quo iniit consilium, et instruxit eum, et docuit eum semitam justitiæ, et erudivit eum scientiam, et viam prudentiæ ostendit illi ?
Isaiah 40 15 Ecce gentes quasi stilla situlæ, et quasi momentum stateræ reputatæ sunt ; ecce insulæ quasi pulvis exiguus.
Isaiah 40 16 Et Libanus non sufficiet ad succendendum ; et animalia ejus non sufficient ad holocaustum.
Isaiah 40 17 Omnes gentes quasi non sint, sic sunt coram eo, et quasi nihilum et inane reputatæ sunt ei.
Isaiah 40 18 Cui ergo similem fecisti Deum ? aut quam imaginem ponetis ei ?
Isaiah 40 19 Numquid sculptile conflavit faber ? aut aurifex auro figuravit illud, et laminis argenteis argentarius ?
Isaiah 40 20 Forte lignum et imputribile elegit ; artifex sapiens quærit quomodo statuat simulacrum, quod non moveatur.
Isaiah 40 21 Numquid non scitis ? numquid non audistis ? numquid non annuntiatum est vobis ab initio ? numquid non intellexistis fundamenta terræ ?
Isaiah 40 22 Qui sedet super gyrum terræ, et habitatores ejus sunt quasi locustæ ; qui extendit velut nihilum cælos, et expandit eos sicut tabernaculum ad inhabitandum ;
Isaiah 40 23 qui dat secretorum scrutatores quasi non sint, judices terræ velut inane fecit.
Isaiah 40 24 Et quidem neque plantatus, neque satus, neque radicatus in terra truncus eorum ; repente flavit in eos, et aruerunt, et turbo quasi stipulam auferet eos.
Isaiah 40 25 Et cui assimilastis me, et adæquastis, dicit Sanctus ?
Isaiah 40 26 Levate in excelsum oculos vestros, et videte quis creavit hæc ; qui educit in numero militiam eorum, et omnes ex nomine vocat ; præ multitudine fortitudinis et roboris, virtutisque ejus, neque unum reliquum fuit.
Isaiah 40 27 Quare dicis, Jacob, et loqueris, Israël : Abscondita est via mea a Domino, et a Deo meo judicium meum transivit ?
Isaiah 40 28 Numquid nescis, aut non audisti ? Deus sempiternus Dominus, qui creavit terminos terræ ; non deficiet, neque laborabit, nec est investigatio sapientiæ ejus.
Isaiah 40 29 Qui dat lasso virtutem, et his qui non sunt fortitudinem et robur multiplicat.
Isaiah 40 30 Deficient pueri, et laborabunt, et juvenes in infirmitate cadent ;
Isaiah 40 31 qui autem sperant in Domino mutabunt fortitudinem, assument pennas sicut aquilæ, current et non laborabunt, ambulabunt et non deficient.
Isaiah 41 1 Taceant ad me insulæ, et gentes mutent fortitudinem ; accedant, et tunc loquantur ; simul ad judicium propinquemus.
Isaiah 41 2 Quis suscitavit ab oriente Justum, vocavit eum ut sequeretur se ? Dabit in conspectu ejus gentes, et reges obtinebit ; dabit quasi pulverem gladio ejus, sicut stipulam vento raptam arcui ejus.
Isaiah 41 3 Persequetur eos, transibit in pace, semita in pedibus ejus non apparebit.
Isaiah 41 4 Quia hæc operatus est, et fecit, vocans generationes ab exordio ? Ego Dominus, primus et novissimus ego sum.
Isaiah 41 5 Viderunt insulæ, et timuerunt ; extrema terræ obstupuerunt, appropinquaverunt, et accesserunt.
Isaiah 41 6 Unusquisque proximo suo auxiliabitur, et fratri suo dicet : Confortare.
Isaiah 41 7 Confortavit faber ærarius percutiens malleo eum, qui cudebat tunc temporis, dicens : Glutino bonum est ; et confortavit eum clavis, ut non moveretur.
Isaiah 41 8 Et tu, Israël, serve meus, Jacob quem elegi, semen Abraham amici mei :
Isaiah 41 9 in quo apprehendi te ab extremis terræ, et a longinquis ejus vocavi te, et dixi tibi : Servus meus es tu, elegi te, et non abjeci te.
Isaiah 41 10 Ne timeas, quia ego tecum sum ; ne declines, quia ego Deus tuus ; confortavi te, et auxiliatus sum tibi, et suscepit te dextera Justi mei.
Isaiah 41 11 Ecce confundentur et erubescent omnes qui pugnant adversum te ; erunt quasi non sint, et peribunt viri qui contradicunt tibi.
Isaiah 41 12 Quæres eos, et non invenies, viros rebelles tuos ; erunt quasi non sint, et veluti consumptio homines bellantes adversum te.
Isaiah 41 13 Quia ego Dominus Deus tuus, apprehendens manum tuam, dicensque tibi : Ne timeas ; ego adjuvi te.
Isaiah 41 14 Noli timere, vermis Jacob, qui mortui estis ex Israël ; ego auxiliatus sum tibi, dicit Dominus, et redemptor tuus Sanctus Israël.
Isaiah 41 15 Ego posui te quasi plaustrum triturans novum, habens rostra serrantia ; triturabis montes, et comminues, et colles quasi pulverem pones.
Isaiah 41 16 Ventilabis eos, et ventus tollet, et turbo disperget eos ; et tu exsultabis in Domino, in Sancto Israël lætaberis.
Isaiah 41 17 Egeni et pauperes quærunt aquas, et non sunt ; lingua eorum siti aruit. Ego Dominus exaudiam eos, Deus Israël, non derelinquam eos.
Isaiah 41 18 Aperiam in supinis collibus flumina, et in medio camporum fontes, ponam desertum in stagna aquarum, et terram inviam in rivos aquarum.
Isaiah 41 19 Dabo in solitudinem cedrum, et spinam, et myrtum, et lignum olivæ ; ponam in deserto abietem, ulmum, et buxum simul ;
Isaiah 41 20 ut videant et sciant, et recogitent, et intelligant pariter, quia manus Domini fecit hoc, et Sanctus Israël creavit illud.
Isaiah 41 21 Prope facite judicium vestrum, dicit Dominus ; afferte, si quid forte habetis, dicit rex Jacob.
Isaiah 41 22 Accedant, et nuntient nobis quæcumque ventura sunt ; priora quæ fuerunt nuntiate ; et ponemus cor nostrum, et sciemus novissima eorum ; et quæ ventura sunt indicate nobis.
Isaiah 41 23 Annuntiate quæ ventura sunt in futurum, et sciemus quia dii estis vos ; bene quoque aut male, si potestis, facite ; et loquamur et videamus simul.
Isaiah 41 24 Ecce vos estis ex nihilo, et opus vestrum ex eo quod non est ; abominatio est qui elegit vos.
Isaiah 41 25 Suscitavi ab aquilone, et veniet ab ortu solis ; vocabit nomen meum ; et adducet magistratus quasi lutum, et velut plastes conculans humum.
Isaiah 41 26 Quis annuntiavit ab exordio ut sciamus, et a principio ut dicamus : Justus es ? Non est neque annuntians, neque prædicens, neque audiens sermones vestros.
Isaiah 41 27 Primus ad Sion dicet : Ecce adsunt, et Jerusalem evangelistam dabo.
Isaiah 41 28 Et vidi, et non erat neque ex istis quisquam qui iniret consilium, et interrogatus responderet verbum.
Isaiah 41 29 Ecce omnes injusti et vana opera eorum ; ventus et inane simulacra eorum.
Isaiah 42 1 Ecce servus meus, suscipiam eum ; electus meus, complacuit sibi in illo anima mea : dedi spiritum meum super eum, judicium gentibus proferet.
Isaiah 42 2 Non clamabit, neque accipiet personam ; nec audietur vox ejus foris.
Isaiah 42 3 Calamum quassatum non conteret, et linum fumigans non extinguet ; in veritate educet judicium.
Isaiah 42 4 Non erit tristis, neque turbulentus, donec ponat in terra judicium ; et legem ejus insulæ exspectabunt.
Isaiah 42 5 Hæc dicit Dominus Deus, creans cælos, et extendens eos ; formans terram, et quæ germinant ex ea, dans flatum populo qui est super eam, et spiritum calcantibus eam.
Isaiah 42 6 Ego Dominus vocavi te in justitia, et apprehendi manum tuam, et servavi te ; et dedi te in fœdus populi, in lucem gentium,
Isaiah 42 7 ut aperires oculos cæcorum, et educeres de conclusione vinctum, de domo carceris sedentes in tenebris.
Isaiah 42 8 Ego Dominus, hoc est nomen meum ; gloriam meam alteri non dabo, et laudem meam sculptilibus.
Isaiah 42 9 Quæ prima fuerunt, ecce venerunt ; nova quoque ego annuntio : antequam oriantur, audita vobis faciam.
Isaiah 42 10 Cantate Domino canticum novum, laus ejus ab extremis terræ, qui descenditis in mare, et plenitudo ejus ; insulæ, et habitatores earum.
Isaiah 42 11 Sublevetur desertum et civitates ejus. In domibus habitabit Cedar : laudate, habitatores petræ, de vertice montium clamabunt.
Isaiah 42 12 Ponent Domino gloriam, et laudem ejus in insulis nuntiabunt.
Isaiah 42 13 Dominus sicut fortis egredietur, sicut vir præliator suscitabit zelum ; vociferabitur, et clamabit : super inimicos suos confortabitur.
Isaiah 42 14 Tacui semper, silui, patiens fui ; sicut parturiens loquar ; dissipabo, et absorbebo simul.
Isaiah 42 15 Desertos faciam montes et colles, et omne gramen eorum exsiccabo ; et ponam flumina in insulas, et stagna arefaciam.
Isaiah 42 16 Et ducam cæcos in viam quam nesciunt, et in semitis quas ignoraverunt ambulare eos faciam ; ponam tenebras coram eis in lucem, et prava in recta ; hæc verba feci eis, et non dereliqui eos.
Isaiah 42 17 Conversi sunt retrorsum, confundantur confusione qui confidunt in sculptili, qui dicunt conflatili : Vos dii nostri.
Isaiah 42 18 Surdi, audite ; et cæci, intuemini ad videndum.
Isaiah 42 19 Quis cæcos, nisi servus meus ; et surdus, nisi ad quem nuntios meos misi ? Quis cæcus, nisi qui venundatus est ? et quis cæcus, nisi servus Domini ?
Isaiah 42 20 Qui vides multa, nonne custodies ? qui apertas habes aures, nonne audies ?
Isaiah 42 21 Et Dominus voluit ut sanctificaret eum, et magnificaret legem, et extolleret.
Isaiah 42 22 Ipse autem populus direptus, et vastatus ; laqueus juvenum omnes, et in domibus carcerum absconditi sunt ; facti sunt in rapinam, nec est qui eruat ; in direptionem, nec est qui dicat : Redde.
Isaiah 42 23 Quis est in vobis qui audiat hoc, attendat, et auscultet futura ?
Isaiah 42 24 Quis dedit in direptionem Jacob, et Israël vastantibus? Nonne Dominus ipse, cui peccavimus ? Et noluerunt in viis ejus ambulare, et non audierunt legem ejus.
Isaiah 42 25 Et effudit super eum indignationem furoris sui, et forte bellum ; et combussit eum in circuitu, et non cognovit ; et succendit eum, et non intellexit.
Isaiah 43 1 Et nunc hæc dicit Dominus creans te, Jacob, et formans te, Israël : Noli timere, quia redemi te, et vocavi te nomine tuo ; meus es tu.
Isaiah 43 2 Cum transieris per aquas, tecum ero, et flumina non operient te ; cum ambulaveris in igne, non combureris, et flamma non ardebit in te.
Isaiah 43 3 Quia ego Dominus Deus tuus, Sanctus Israël, salvator tuus, dedi propitiationem tuam Ægyptum, Æthopiam, et Saba pro te.
Isaiah 43 4 Ex quo honorabilis factus es in oculis meis, et gloriosus, ego dilexi te, et dabo homines pro te, et populos pro anima tua.
Isaiah 43 5 Noli timere, quia ego tecum sum ; ab oriente adducam semen tuum, et ab occidente congregabo te.
Isaiah 43 6 Dicam aquiloni : Da ; et austro : Noli prohibere ; affer filios meos de longinquo, et filias meas ab extremis terræ.
Isaiah 43 7 Et omnem qui invocat nomen meum, in gloriam meam creavi eum, formavi eum, et feci eum.
Isaiah 43 8 Educ foras populum cæcum, et oculos habentem ; surdum, et aures ei sunt.
Isaiah 43 9 Omnes gentes congregatæ sunt simul, et collectæ sunt tribus. Quis in vobis annuntiet istud, et quæ prima sunt audire nos faciet ? Dent testes eorum, justificentur, et audiant et dicant : Vere.
Isaiah 43 10 Vos testes mei, dicit Dominus, et servus meus quem elegi ; ut sciatis, et credatis mihi, et intelligatis quia ego ipse sum ; ante me non est formatus Deus, et post me non erit.
Isaiah 43 11 Ego sum, ego sum Dominus ; et non est absque me salvator.
Isaiah 43 12 Ego annuntiavi, et salvavi ; auditum feci, et non fuit in vobis alienus : vos testes mei, dicit Dominus, et ego Deus.
Isaiah 43 13 Et ab initio ego ipse ; et non est qui de manu mea eruat. Operabor, et quis avertet illud ?
Isaiah 43 14 Hæc dicit Dominus, redemptor vester, Sanctus Israël : Propter vos misi in Babylonem, et detraxi vectes universos, et Chaldæos in navibus suis gloriantes.
Isaiah 43 15 Ego Dominus, Sanctus vester, creans Israël, rex vester.
Isaiah 43 16 Hæc dicit Dominus, qui dedit in mari viam, et in aquis torrentibus semitam ;
Isaiah 43 17 qui eduxit quadrigam et equum, agmen et robustum ; simul obdormierunt, nec resurgent ; contriti sunt quasi linum, et extincti sunt.
Isaiah 43 18 Ne memineritis priorum, et antiqua ne intueamini.
Isaiah 43 19 Ecce ego facio nova, et nunc orientur, utique cognoscetis ea ; ponam in deserto viam, et in invio flumina.
Isaiah 43 20 Glorificabit me bestia agri, dracones, et struthiones, quia dedi in deserto aquas, flumina in invio, ut darem potum populo meo, electo meo.
Isaiah 43 21 Populum istum formavi mihi, laudem meam narrabit.
Isaiah 43 22 Non me invocasti, Jacob ; nec laborasti in me, Israël.
Isaiah 43 23 Non obtulisti mihi arietem holocausti tui, et victimis tuis non glorificasti me ; non te servire feci in oblatione, nec laborem tibi præbui in thure.
Isaiah 43 24 Non emisti mihi argento calamum, et adipe victimarum tuarum non inebriasti me ; verumtamen servire me fecisti in peccatis tuis, præbuisti mihi laborem in iniquitatibus tuis.
Isaiah 43 25 Ego sum, ego sum ipse qui deleo iniquitates tuas propter me, et peccatorum tuorum non recordabor.
Isaiah 43 26 Reduc me in memoriam, et judicemur simul : narra si quid habes ut justificeris.
Isaiah 43 27 Pater tuus primus peccavit, et interpretes tui prævaricati sunt in me :
Isaiah 43 28 et contaminavi principes sanctos ; dedi ad internecionem Jacob, et Israël in blasphemiam.
Isaiah 44 1 Et nunc audi, Jacob, serve meus, et Israël, quem elegi.
Isaiah 44 2 Hæc dicit Dominus faciens et formans te, ab utero auxiliator tuus : Noli timere, serve meus Jacob, et rectissime, quem elegi.
Isaiah 44 3 Effundam enim aquas super sitientem, et fluenta super aridam : effundam spiritum meum super semen tuum, et benedictionem meam super stirpem tuam ;
Isaiah 44 4 et germinabunt inter herbas, quasi salices juxta præterfluentes aquas.
Isaiah 44 5 Iste dicet : Domini ego sum ; et ille vocabit in nomine Jacob ; et hic scribet manu sua : Domino, et in nomine Israël assimilabitur.
Isaiah 44 6 Hæc dicit Dominus, rex Israël, et redemptor ejus, Dominus exercituum : Ego primus, et ego novissimus ; et absque me non est Deus.
Isaiah 44 7 Quis similis mei ? vocet, et annuntiet ; et ordinem exponat mihi, ex quo constitui populum antiquum ; ventura et quæ futura sunt annuntient eis.
Isaiah 44 8 Nolite timere, neque conturbemini ; ex tunc audire te feci et annuntiavi ; vos estis testes mei. Numquid est Deus absque me, et formator quem ego non noverim ?
Isaiah 44 9 Plastæ idoli omnes nihil sunt, et amantissima eorum non proderunt eis. Ipsi sunt testes eorum, quia non vident, neque intelligunt, ut confundantur.
Isaiah 44 10 Quis formavit deum, et sculptile conflavit ad nihil utile ?
Isaiah 44 11 Ecce omnes participes ejus confundentur, fabri enim sunt ex hominibus ; convenient omnes, stabunt et pavebunt, et confundentur simul.
Isaiah 44 12 Faber ferrarius lima operatus est, in prunis et in malleis formavit illud, et operatus est in brachio fortitudinis suæ ; esuriet et deficiet, non bibet aquam et lassescet.
Isaiah 44 13 Artifex lignarius extendit normam, formavit illud in runcina, fecit illud in angularibus, et in circino tornavit illud, et fecit imaginem viri quasi speciosum hominem habitantem in domo ;
Isaiah 44 14 succidit cedros, tulit ilicem, et quercum, quæ steterat inter ligna saltus ; plantavit pinum, quam pluvia nutrivit ;
Isaiah 44 15 et facta est hominibus in focum ; sumpsit ex eis, et calefactus est ; et succendit et coxit panes ; de reliquo autem operatus est deum et adoravit ; fecit sculptile, et curvatus est ante illud.
Isaiah 44 16 Medium ejus combussit igni, et de medio ejus carnes comedit ; coxit pulmentum, et saturatus est, et calefactus est, et dixit : Vah ! calefactus sum, vidi focum ;
Isaiah 44 17 reliquum autem ejus deum fecit et sculptile sibi ; curvatur ante illud, et adorat illud, et obsecrat, dicens : Libera me, quia deus meus es tu !
Isaiah 44 18 Nescierunt, neque intellexerunt ; obliti enim sunt ne videant oculi eorum, et ne intelligant corde suo.
Isaiah 44 19 Non recogitant in mente sua, neque cognoscunt, neque sentiunt, ut dicant : Medietatem ejus combussi igni, et coxi super carbones ejus panes ; coxi carnes et comedi, et de reliquo ejus idolum faciam ? ante truncum ligni procidam ?
Isaiah 44 20 Pars ejus cinis est ; cor insipiens adoravit illud, et non liberabit animam suam, neque dicet : Forte mendacium est in dextera mea.
Isaiah 44 21 Memento horum Jacob, et Israël, quoniam servus meus es tu. Formavi te ; servus meus es tu, Israël, ne obliviscaris mei.
Isaiah 44 22 Delevi ut nubem iniquitates tuas, et quasi nebulam peccata tua ; revertere ad me, quoniam redemi te.
Isaiah 44 23 Laudate, cæli, quoniam misericordiam fecit Dominus ; jubilate, extrema terræ ; resonate, montes, laudationem, saltus et omne lignum ejus, quoniam redemit Dominus Jacob, et Israël gloriabitur.
Isaiah 44 24 Hæc dicit Dominus, redemptor tuus, et formator tuus ex utero : Ego sum Dominus, faciens omnia, extendens cælos solus, stabiliens terram, et nullus mecum ;
Isaiah 44 25 irrita faciens signa divinorum, et ariolos in furorem vertens ; convertens sapientes retrorsum, et scientiam eorum stultam faciens ;
Isaiah 44 26 suscitans verbum servi sui et consilium nuntiorum suorum complens ; qui dico Jerusalem : Habitaberis ; et civitatibus Juda : Ædificabimini, et deserta ejus suscitabo ;
Isaiah 44 27 qui dico profundo : Desolare, et flumina tua arefaciam ;
Isaiah 44 28 qui dico Cyro : Pastor meus es, et omnem voluntatem meam complebis ; qui dico Jerusalem : Ædificaberis ; et templo : Fundaberis.
Isaiah 45 1 Hæc dicit Dominus christo meo Cyro, cujus apprehendi dexteram, ut subjiciam ante faciem ejus gentes, et dorsa regum vertam, et aperiam coram eo januas, et portæ non claudentur :
Isaiah 45 2 ego ante te ibo, et gloriosos terræ humiliabo ; portas æreas conteram, et vectes ferreos confringam ;
Isaiah 45 3 et dabo tibi thesauros absconditos, et arcana secretorum, ut scias quia ego Dominus, qui voco nomen tuum, Deus Israël,
Isaiah 45 4 propter servum meum Jacob, et Israël, electum meum ; et vocavi te nomine tuo : assimilavi te, et non cognovisti me.
Isaiah 45 5 Ego Dominus, et non est amplius ; extra me non est Deus ; accinxi te, et non cognovisti me ;
Isaiah 45 6 ut sciant hi qui ab ortu solis et qui ab occidente, quoniam absque me non est : ego Dominus, et non est alter ;
Isaiah 45 7 formans lucem et creans tenebras, faciens pacem et creans malum : ego Dominus faciens omnia hæc.
Isaiah 45 8 Rorate, cæli, desuper, et nubes pluant justum ; aperiatur terra, et germinet Salvatorem, et justitia oriatur simul : ego Dominus creavi eum.
Isaiah 45 9 Væ qui contradicit fictori suo, testa de samiis terræ ! Numquid dicet lutum figulo suo : Quid facis, et opus tuum absque manibus est ?
Isaiah 45 10 Væ qui dicit patri : Quid generas ? et mulieri : Quid parturis ?
Isaiah 45 11 Hæc dicit Dominus, Sanctus Israël, plastes ejus : Ventura interrogate me ; super filios meos et super opus manuum mearum mandate mihi.
Isaiah 45 12 Ego feci terram, et hominem super eam creavi ego : manus meæ tetenderunt cælos, et omni militiæ eorum mandavi.
Isaiah 45 13 Ego suscitavi eum ad justitiam, et omnes vias ejus dirigam ; ipse ædificabit civitatem meam, et captivitatem meam dimittet, non in pretio neque in muneribus, dicit Dominus Deus exercituum.
Isaiah 45 14 Hæc dicit Dominus : Labor Ægypti, et negotiatio Æthiopiæ, et Sabaim viri sublimes ad te transibunt, et tui erunt ; post te ambulabunt, vincti manicis pergent, et te adorabunt, teque deprecabuntur. Tantum in te est Deus, et non est absque te Deus.
Isaiah 45 15 Vere tu es Deus absconditus, Deus Israël, salvator.
Isaiah 45 16 Confusi sunt, et erubuerunt omnes, simul abierunt in confusionem fabricatores errorum.
Isaiah 45 17 Israël salvatus est in Domino salute æterna ; non confundemini, et non erubescetis usque in sæculum sæculi.
Isaiah 45 18 Quia hæc dicit Dominus creans cælos, ipse Deus formans terram et faciens eam, ipse plastes ejus ; non in vanum creavit eam, ut habitaretur formavit eam : Ego Dominus, et non est alius.
Isaiah 45 19 Non in abscondito locutus sum, in loco terræ tenebroso ; non dixi semini Jacob frustra : Quærite me ; ego Dominus loquens justitiam, annuntians recta.
Isaiah 45 20 Congregamini, et venite, et accedite simul qui salvati estis ex gentibus : nescierunt qui levant lignum sculpturæ suæ, et rogant deum non salvantem.
Isaiah 45 21 Annuntiate, et venite, et consiliamini simul. Quis auditum fecit hoc ab initio, ex tunc prædixit illud ? Numquid non ego Dominus, et non est ultra Deus absque me ? Deus justus, et salvans non est præter me.
Isaiah 45 22 Convertimini ad me, et salvi eritis, omnes fines terræ, quia ego Deus, et non est alius.
Isaiah 45 23 In memetipso juravi ; egredietur de ore meo justitiæ verbum, et non revertetur :
Isaiah 45 24 quia mihi curvabitur omne genu, et jurabit omnis lingua.
Isaiah 45 25 Ergo in Domino, dicet, meæ sunt justitiæ et imperium ; ad eum venient, et confundentur omnes qui repugnant ei.
Isaiah 45 26 In Domino justificabitur, et laudabitur omne semen Israël.
Isaiah 46 1 Confractus est Bel, contritus est Nabo ; facta sunt simulacra eorum bestiis et jumentis, onera vestra gravi pondere usque ad lassitudinem.
Isaiah 46 2 Contabuerunt, et contrita sunt simul ; non potuerunt salvare portantem, et anima eorum in captivitatem ibit.
Isaiah 46 3 Audite me, domus Jacob, et omne residuum domus Israël ; qui portamini a meo utero, qui gestamini a mea vulva.
Isaiah 46 4 Usque ad senectam ego ipse, et usque ad canos ego portabo ; ego feci, et ego feram ; ego portabo, et salvabo.
Isaiah 46 5 Cui assimilastis me, et adæquastis, et comparastis me, et fecistis similem ?
Isaiah 46 6 Qui confertis aurum de sacculo, et argentum statera ponderatis, conducentes aurificem ut faciat deum, et procidunt, et adorant.
Isaiah 46 7 Portant illum in humeris gestantes, et ponentes in loco suo, et stabit, ac de loco suo non movebitur ; sed et cum clamaverint ad eum, non audiet ; de tribulatione non salvabit eos.
Isaiah 46 8 Mementote istud, et confundamini ; redite, prævaricatores, ad cor.
Isaiah 46 9 Recordamini prioris sæculi, quoniam ego sum Deus, et non est ultra Deus nec est similis mei.
Isaiah 46 10 Annuntians ab exordio novissimum, et ab initio quæ necdum facta sunt, dicens : Consilium meum stabit, et omnis voluntas mea fiet.
Isaiah 46 11 Vocans ab oriente avem, et de terra longinqua virum voluntatis meæ ; et locutus sum, et adducam illud ; creavi et faciam illud.
Isaiah 46 12 Audite me, duro corde, qui longe estis a justitia.
Isaiah 46 13 Prope feci justitiam meam, non elongabitur, et salus mea non morabitur. Dabo in Sion salutem, et in Israël gloriam meam.
Isaiah 47 1 Descende, sede in pulvere, virgo filia Babylon, sede in terra ; non est solium filiæ Chaldæorum, quia ultra non vocaberis mollis et tenera.
Isaiah 47 2 Tolle molam, et mole farinam ; denuda turpitudinem tuam ; discooperi humerum, revela crura, transi flumina.
Isaiah 47 3 Revelabitur ignominia tua, et videbitur opprobrium tuum ; ultionem capiam, et non resistet mihi homo.
Isaiah 47 4 Redemptor noster, Dominus exercituum nomen illius, Sanctus Israël.
Isaiah 47 5 Sede tacens, et intra in tenebras, filia Chaldæorum, quia non vocaberis ultra Domina regnorum.
Isaiah 47 6 Iratus sum super populum meum, contaminavi hæreditatem meam, et dedi eos in manu tua ; non posuisti eis misericordias, super senem aggravasti jugum tuum valde.
Isaiah 47 7 Et dixisti : In sempiternum ero domina. Non posuisti hæc super cor tuum, neque recordata es novissimi tui.
Isaiah 47 8 Et nunc audi hæc delicata, et habitans confidenter, quæ dicis in corde tuo : Ego sum, et non est præter me amplius ; non sedebo vidua, et ignorabo sterilitatem.
Isaiah 47 9 Venient tibi duo hæc subito in die una, sterilitas et viduitas ; universa venerunt super te, propter multitudinem maleficiorum tuorum, et propter duritiam incantatorum tuorum vehementem.
Isaiah 47 10 Et fiduciam habuisti in malitia tua, et dixisti : Non est qui videat me. Sapientia tua et scientia tua hæc decepit te. Et dixisti in corde tuo : Ego sum, et præter me non est altera.
Isaiah 47 11 Veniet super te malum, et nescies ortum ejus ; et irruet super te calamitas quam non poteris expiare ; veniet super te repente miseria quam nescies.
Isaiah 47 12 Sta cum incantatoribus tuis et cum multitudine maleficiorum tuorum, in quibus laborasti ab adolescentia tua, si forte quod prosit tibi, aut si possis fieri fortior.
Isaiah 47 13 Defecisti in multitudine consiliorum tuorum. Stent, et salvent te augures cæli, qui contemplabantur sidera, et supputabant menses, ut ex eis annuntiarent ventura tibi.
Isaiah 47 14 Ecce facti sunt quasi stipula, ignis combussit eos ; non liberabunt animam suam de manu flammæ ; non sunt prunæ quibus calefiant, nec focus ut sedeant ad eum.
Isaiah 47 15 Sic facta sunt tibi in quibuscumque laboraveras : negotiatores tui ab adolescentia tua, unusquisque in via sua erraverunt ; non est qui salvet te.
Isaiah 48 1 Audite hæc, domus Jacob, qui vocamini nomine Israël, et de aquis Juda existis, qui juratis in nomine Domini, et Dei Israël recordamini non in veritate neque in justitia.
Isaiah 48 2 De civitate enim sancta vocati sunt ; et super Deum Israël constabiliti sunt ; Dominus exercituum nomen ejus.
Isaiah 48 3 Priora ex tunc annuntiavi, et ex ore meo exierunt, et audita feci ea ; repente operatus sum, et venerunt.
Isaiah 48 4 Scivi enim quia durus es tu, et nervus ferreus cervix tua, et frons tua ærea.
Isaiah 48 5 Prædixi tibi ex tunc ; antequam venirent indicavi tibi, ne forte diceres : Idola mea fecerunt hæc ; et sculptilia mea, et conflatilia mandaverunt ista.
Isaiah 48 6 Quæ audisti, vide omnia ; vos autem, num annuntiastis ? Audita feci tibi nova ex tunc, et conservata sunt quæ nescis.
Isaiah 48 7 Nunc creata sunt et non ex tunc ; et ante diem, et non audisti ea, ne forte dicas : Ecce ego cognovi ea.
Isaiah 48 8 Neque audisti, neque cognovisti, neque ex tunc aperta est auris tua ; scio enim quia prævaricans prævaricaberis, et transgressorem ex utero vocavi te.
Isaiah 48 9 Propter nomen meum longe faciam furorem meum ; et laude mea infrenabo te, ne intereas.
Isaiah 48 10 Ecce excoxi te, sed non quasi argentum ; elegi te in camino paupertatis.
Isaiah 48 11 Propter me, propter me faciam, ut non blasphemer ; et gloriam meam alteri non dabo.
Isaiah 48 12 Audi me, Jacob, et Israël, quem ego voco ; ego ipse, ego primus, et ego novissimus.
Isaiah 48 13 Manus quoque mea fundavit terram, et dextera mea mensa est cælos ; ego vocabo eos, et stabunt simul.
Isaiah 48 14 Congregamini, omnes vos, et audite : Quis de eis annuntiavit hæc ? Dominus dilexit eum, faciet voluntatem suam in Babylone, et brachium suum in Chaldæis.
Isaiah 48 15 Ego, ego locutus sum, et vocavi eum ; adduxi eum, et directa est via ejus.
Isaiah 48 16 Accedite ad me et audite hoc : non a principio in abscondito locutus sum, ex tempore antequam fieret, ibi eram ; et nunc Dominus Deus misit me, et spiritus ejus.
Isaiah 48 17 Hæc dicit Dominus, redemptor tuus, Sanctus Israël : Ego Dominus Deus tuus, docens te utilia, gubernans te in via qua ambulas.
Isaiah 48 18 Utinam attendisses mandata mea : facta fuisset sicut flumen pax tua, et justitia tua sicut gurgites maris ;
Isaiah 48 19 et fuisset quasi arena semen tuum, et stirps uteri tui ut lapilli ejus ; non interisset et non fuisset attritum nomen ejus a facie mea.
Isaiah 48 20 Egredimini de Babylone, fugite a Chaldæis, in voce exsultationis annuntiate ; auditum facite hoc, et efferte illud usque ad extrema terræ. Dicite : Redemit Dominus servum suum Jacob.
Isaiah 48 21 Non sitierunt in deserto, cum educeret eos ; aquam de petra produxit eis ; et scidit petram, et fluxerunt aquæ.
Isaiah 48 22 Non est pax impiis, dicit Dominus.
Isaiah 49 1 Audite, insulæ ; et attendite, populi de longe ; Dominus ab utero vocavit me, de ventre matris meæ recordatus est nominis mei.
Isaiah 49 2 Et posuit os meum quasi gladium acutum, in umbra manus suæ protexit me ; et posuit me sicut sagittam electam, in pharetra sua abscondit me.
Isaiah 49 3 Et dixit mihi : Servus meus es tu Israël, quia in te gloriabor.
Isaiah 49 4 Et ego dixi : In vacuum laboravi, sine causa et vane fortitudinem meam consumpsi, ergo judicium meum cum Domino, et opus meum cum Deo meo.
Isaiah 49 5 Et nunc dicit Dominus, formans me ex utero servum sibi, ut reducam Jacob ad eum, et Israël non congregabitur ; et glorificatus sum in oculis Domini, et Deus meus factus est fortitudo mea.
Isaiah 49 6 Et dixit : Parum est ut sis mihi servus ad suscitandas tribus Jacob, et fæces Israël convertendas ; ecce dedi te in lucem gentium, ut sis salus mea usque ad extremum terræ.
Isaiah 49 7 Hæc dicit Dominus, redemptor Israël, Sanctus ejus, ad contemptibilem animam, ad abominatam gentem, ad servum dominorum : Reges videbunt, et consurgent principes, et adorabunt propter Dominum quia fidelis est, et Sanctum Israël qui elegit te.
Isaiah 49 8 Hæc dicit Dominus : In tempore placito exaudivi te, et in die salutis auxiliatus sum tui ; et servavi te, et dedi te in fœdus populi, ut suscitares terram, et possideres hæreditates dissipatas ;
Isaiah 49 9 ut diceres his qui vincti sunt : Exite ; et his qui in tenebris : Revelamini. Super vias pascentur, et in omnibus planis pascua eorum.
Isaiah 49 10 Non esurient neque sitient, et non percutiet eos æstus et sol, quia miserator eorum reget eos, et ad fontes aquarum potabit eos.
Isaiah 49 11 Et ponam omnes montes meos in viam, et semitæ meæ exaltabuntur.
Isaiah 49 12 Ecce isti de longe venient, et ecce illi ab aquilone et mari, et isti de terra australi.
Isaiah 49 13 Laudate, cæli, et exsulta, terra ; jubilate, montes, laudem, quia consolatus est Dominus populum suum, et pauperum suorum miserebitur.
Isaiah 49 14 Et dixit Sion : Dereliquit me Dominus, et Dominus oblitus est mei.
Isaiah 49 15 Numquid oblivisci potest mulier infantem suum, ut non misereatur filio uteri sui ? Et si illa oblita fuerit, ego tamen non obliviscar tui.
Isaiah 49 16 Ecce in manibus meis descripsi te ; muri tui coram oculis meis semper.
Isaiah 49 17 Venerunt structores tui ; destruentes te et dissipantes a te exibunt.
Isaiah 49 18 Leva in circuitu oculos tuos, et vide ; omnes isti congregati sunt, venerunt tibi. Vivo ego, dicit Dominus, quia omnibus his velut ornamento vestieris, et circumdabis tibi eos quasi sponsa ;
Isaiah 49 19 quia deserta tua, et solitudines tuæ, et terra ruinæ tuæ, nunc angusta erunt præ habitatoribus ; et longe fugabuntur qui absorbebant te.
Isaiah 49 20 Adhuc dicent in auribus tuis filii sterilitatis tuæ : Angustus est mihi locus, fac spatium mihi ut habitem.
Isaiah 49 21 Et dices in corde tuo : Quis genuit mihi istos ? Ego sterilis et non pariens, transmigrata, et captiva ; et istos quis enutrivit ? Ego destituta et sola ; et isti ubi erant ?
Isaiah 49 22 Hæc dicit Dominus Deus : Ecce levabo ad gentes manum meam, et ad populos exaltabo signum meum ; et afferent filios tuos in ulnis, et filias tuas super humeros portabunt.
Isaiah 49 23 Et erunt reges nutritii tui, et reginæ nutrices tuæ ; vultu in terram demisso adorabunt te, et pulverem pedum tuorum lingent. Et scies quia ego Dominus, super quo non confundentur qui exspectant eum.
Isaiah 49 24 Numquid tolletur a forti præda ? aut quod captum fuerit a robusto, salvum esse poterit ?
Isaiah 49 25 Quia hæc dicit Dominus : Equidem, et captivitas a forti tolletur ; et quod ablatum fuerit a robusto, salvabitur. Eos vero qui judicaverunt te, ego judicabo, et filios tuos ego salvabo.
Isaiah 49 26 Et cibabo hostes tuos carnibus suis, et quasi musto, sanguine suo inebriabuntur, et sciet omnis caro quia ego Dominus salvans te, et redemptor tuus fortis Jacob.
Isaiah 50 1 Hæc dicit Dominus : Quis est hic liber repudii matris vestræ, quo dimisi eam ? aut quis est creditor meus, cui vendidi vos ? Ecce in iniquitatibus vestris venditi estis, et in sceleribus vestris dimisi matrem vestram.
Isaiah 50 2 Quia veni, et non erat vir ; vocavi, et non erat qui audiret. Numquid abbreviata et parvula facta est manus mea, ut non possim redimere ? aut non est in me virtus ad liberandum ? Ecce in increpatione mea desertum faciam mare, ponam flumina in siccum ; computrescent pisces sine aqua, et morientur in siti.
Isaiah 50 3 Induam cælos tenebris, et saccum ponam operimentum eorum.
Isaiah 50 4 Dominus dedit mihi linguam eruditam, ut sciam sustentare eum qui lassus est verbo. Erigit mane, mane erigit mihi aurem, ut audiam quasi magistrum.
Isaiah 50 5 Dominus Deus aperuit mihi aurem, ego autem non contradico ; retrorsum non abii.
Isaiah 50 6 Corpus meum dedi percutientibus, et genas meas vellentibus ; faciem meam non averti ab increpantibus et conspuentibus in me.
Isaiah 50 7 Dominus Deus auxiliator meus, ideo non sum confusus ; ideo posui faciem meam ut petram durissimam, et scio quoniam non confundar.
Isaiah 50 8 Juxta est qui justificat me ; quis contradicet mihi ? Stemus simul ; quis est adversarius meus ? accedat ad me.
Isaiah 50 9 Ecce Dominus Deus auxiliator meus ; quis est qui condemnet me ? Ecce omnes quasi vestimentum conterentur ; tinea comedet eos.
Isaiah 50 10 Quis ex vobis timens Dominum, audiens vocem servi sui ? Qui ambulavit in tenebris, et non est lumen ei, speret in nomine Domini, et innitatur super Deum suum.
Isaiah 50 11 Ecce vos omnes accendentes ignem, accincti flammis ; ambulate in lumine ignis vestri, et in flammis quas succendistis ; de manu mea factum est hoc vobis ; in doloribus dormietis.
Isaiah 51 1 Audite me, qui sequimini quod justum est, et quæritis Dominum ; attendite ad petram unde excisi estis, et ad cavernam laci de qua præcisi estis.
Isaiah 51 2 Attendite ad Abraham, patrem vestrum, et ad Saram, quæ peperit vos ; quia unum vocavi eum, et benedixi ei, et multiplicavi eum.
Isaiah 51 3 Consolabitur ergo Dominus Sion, et consolabitur omnes ruinas ejus ; et ponet desertum ejus quasi delicias, et solitudinem ejus quasi hortum Domini. Gaudium et lætitia invenietur in ea, gratiarum actio et vox laudis.
Isaiah 51 4 Attendite ad me, popule meus, et, tribus mea, me audite : quia lex a me exiet, et judicium meum in lucem populorum requiescet.
Isaiah 51 5 Prope est justus meus, egressus est salvator meus, et brachia mea populos judicabunt ; me insulæ exspectabunt, et brachium meum sustinebunt.
Isaiah 51 6 Levate in cælum oculos vestros, et videte sub terra deorsum ; quia cæli sicut fumus liquescent, et terra sicut vestimentum atteretur, et habitatores ejus sicut hæc interibunt, salus autem mea in sempiternum erit, et justitia mea non deficiet.
Isaiah 51 7 Audite me, qui scitis justum : populus meus, lex mea in corde eorum ; nolite timere opprobrium hominum, et blasphemias eorum ne metuatis ;
Isaiah 51 8 sicut enim vestimentum, sic comedet eos vermis ; et sicut lanam, sic devorabit eos tinea : salus autem mea in sempiternum erit ; et justitia mea in generationes generationum.
Isaiah 51 9 Consurge, consurge, induere fortitudinem, brachium Domini ! Consurge sicut in diebus antiquis, in generationibus sæculorum. Numquid non tu percussisti superbum, vulnerasti draconem ?
Isaiah 51 10 Numquid non tu siccasti mare, aquam abyssi vehementis ; qui posuisti profundum maris viam, ut transirent liberati ?
Isaiah 51 11 Et nunc qui redempti sunt a Domino, revertentur ; et venient in Sion laudantes, et lætitia sempiterna super capita eorum, gaudium et lætitiam tenebunt ; fugiet dolor et gemitus.
Isaiah 51 12 Ego, ego ipse consolabor vos. Quis tu, ut timeres ab homine mortali, et a filio hominis qui quasi fœnum ita arescet ?
Isaiah 51 13 Et oblitus es Domini, factoris tui, qui tetendit cælos et fundavit terram ; et formidasti jugiter tota die a facie furoris ejus qui te tribulabat, et paraverat ad perdendum. Ubi nunc est furor tribulantis ?
Isaiah 51 14 Cito veniet gradiens ad aperiendum ; et non interficiet usque ad internecionem nec deficiet panis ejus.
Isaiah 51 15 Ego autem sum Dominus Deus tuus, qui conturbo mare, et intumescunt fluctus ejus ; Dominus exercituum nomen meum.
Isaiah 51 16 Posui verba mea in ore tuo, et in umbra manus meæ protexi te, ut plantes cælos, et fundes terram, et dicas ad Sion : Populus meus es tu.
Isaiah 51 17 Elevare, elevare, consurge, Jerusalem, quæ bibisti de manu Domini calicem iræ ejus ; usque ad fundum calicis soporis bibisti, et potasti usque ad fæces.
Isaiah 51 18 Non est qui sustentet eam, ex omnibus filiis quos genuit ; et non est qui apprehendat manum ejus, ex omnibus filiis quos enutrivit.
Isaiah 51 19 Duo sunt quæ occurrerunt tibi ; quis contristabitur super te ? Vastitas, et contritio, et fames, et gladius ; quis consolabitur te ?
Isaiah 51 20 Filii tui projecti sunt, dormierunt in capite omnium viarum sicut oryx illaqueatus ; pleni indignatione Domini, increpatione Dei tui.
Isaiah 51 21 Idcirco audi hoc, paupercula, et ebria non a vino.
Isaiah 51 22 Hæc dicit dominator tuus Dominus et Deus tuus, qui pugnabit pro populo suo : Ecce tuli de manu tua calicem soporis, fundum calicis indignationis meæ ; non adjicies ut bibas illum ultra.
Isaiah 51 23 Et ponam illum in manu eorum qui te humiliaverunt, et dixerunt animæ tuæ : Incurvare, ut transeamus ; et posuisti ut terram corpus tuum, et quasi viam transeuntibus.
Isaiah 52 1 Consurge, consurge, induere fortitudini tua, Sion ! induere vestimentis gloriæ tuæ, Jerusalem, civitas Sancti, quia non adjiciet ultra ut pertranseat per te incircumcisus et immundus.
Isaiah 52 2 Excutere de pulvere, consurge ; sede, Jerusalem ! Solve vincula colli tui, captiva filia Sion ;
Isaiah 52 3 quia hæc dicit Dominus : Gratis venundati estis, et sine argento redimemini.
Isaiah 52 4 Quia hæc dicit Dominus Deus : In Ægyptum descendit populus meus in principio, ut colonus esset ibi, et Assur absque ulla causa calumniatus est eum.
Isaiah 52 5 Et nunc quid mihi est hic, dicit Dominus, quoniam ablatus est populus meus gratis ? Dominatores ejus inique agunt, dicit Dominus, et jugiter tota die nomen meum blasphematur.
Isaiah 52 6 Propter hoc sciet populus meus nomen meum in die illa : quia ego ipse qui loquebar, ecce adsum.
Isaiah 52 7 Quam pulchri super montes pedes annuntiantis et prædicantis pacem, annuntiantis bonum, prædicantis salutem, dicentis Sion : Regnabit Deus tuus !
Isaiah 52 8 Vox speculatorum tuorum : levaverunt vocem, simul laudabunt, quia oculo ad oculum videbunt cum converterit Dominus Sion.
Isaiah 52 9 Gaudete, et laudate simul, deserta Jerusalem, quia consolatus est Dominus populum suum, redemit Jerusalem.
Isaiah 52 10 Paravit Dominus brachium sanctum suum in oculis omnium gentium ; et videbunt omnes fines terræ salutare Dei nostri.
Isaiah 52 11 Recedite, recedite ; exite inde, pollutum nolite tangere ; exite de medio ejus ; mundamini, qui fertis vasa Domini.
Isaiah 52 12 Quoniam non in tumultu exibitis, nec in fuga properabitis ; præcedet enim vos Dominus, et congregabit vos Deus Israël.
Isaiah 52 13 Ecce intelliget servus meus, exaltabitur et elevabitur, et sublimis erit valde.
Isaiah 52 14 Sicut obstupuerunt super te multi sic inglorius erit inter viros aspectus ejus, et forma ejus inter filios hominum,
Isaiah 52 15 iste asperget gentes multas, super ipsum continebunt reges os suum : quia quibus non est narratum de eo viderunt, et qui non audierunt contemplati sunt.
Isaiah 53 1 Quis credidit auditui nostro ? et brachium Domini cui revelatum est ?
Isaiah 53 2 Et ascendet sicut virgultum coram eo ; et sicut radix de terra sitienti. Non est species ei, neque decor, et vidimus eum, et non erat aspectus, et desideravimus eum ;
Isaiah 53 3 despectum, et novissimum virorum, virum dolorum, et scientem infirmitatem ; et quasi absconditus vultus ejus et despectus, unde nec reputavimus eum.
Isaiah 53 4 Vere languores nostros ipse tulit, et dolores nostros ipse portavit ; et nos putavimus eum quasi leprosum, et percussum a Deo, et humiliatum.
Isaiah 53 5 Ipse autem vulneratus est propter iniquitates nostras, attritus est propter scelera nostra ; disciplina pacis nostræ super eum, et livore ejus sanati sumus.
Isaiah 53 6 Omnes nos quasi oves erravimus, unusquisque in viam suam declinavit ; et posuit Dominus in eo iniquitatem omnium nostrum.
Isaiah 53 7 Oblatus est quia ipse voluit, et non aperuit os suum ; sicut ovis ad occisionem ducetur, et quasi agnus coram tondente se obmutescet, et non aperiet os suum.
Isaiah 53 8 De angustia, et de judicio sublatus est. Generationem ejus quis enarrabit ? quia abscissus est de terra viventium : propter scelus populi mei percussi eum.
Isaiah 53 9 Et dabit impios pro sepultura, et divitem pro morte sua, eo quod iniquitatem non fecerit, neque dolus fuerit in ore ejus.
Isaiah 53 10 Et Dominus voluit conterere eum in infirmitate. Si posuerit pro peccato animam suam, videbit semen longævum, et voluntas Domini in manu ejus dirigetur.
Isaiah 53 11 Pro eo quod laboravit anima ejus videbit et saturabitur. In scientia sua justificabit ipse justus servus meus multos, et iniquitates eorum ipse portabit.
Isaiah 53 12 Ideo dispertiam ei plurimos, et fortium dividet spolia, pro eo quod tradidit in mortem animam suam, et cum sceleratis reputatus est, et ipse peccata multorum tulit, et pro transgressoribus rogavit.
Isaiah 54 1 Lauda, sterilis, quæ non paris ; decanta laudem, et hinni, quæ non pariebas : quoniam multi filii desertæ magis quam ejus quæ habet virum, dicit Dominus.
Isaiah 54 2 Dilata locum tentorii tui, et pelles tabernaculorum tuorum extende, ne parcas ; longos fac funiculos tuos, et clavos tuos consolida.
Isaiah 54 3 Ad dexteram enim et ad lævam penetrabis, et semen tuum gentes hæreditabit, et civitates desertas inhabitabit.
Isaiah 54 4 Noli timere, quia non confunderis, neque erubesces ; non enim te pudebit, quia confusionis adolescentiæ tuæ oblivisceris, et opprobrii viduitatis tuæ non recordaberis amplius.
Isaiah 54 5 Quia dominabitur tui qui fecit te, Dominus exercituum nomen ejus, et redemptor tuus, Sanctus Israël, Deus omnis terræ vocabitur.
Isaiah 54 6 Quia et mulierem derelictam et mœrentem spiritu vocavit te Dominus, et uxorem ab adolescentia abjectam, dixit Deus tuus.
Isaiah 54 7 Ad punctum in modico dereliqui te, et in miserationibus magnis congregabo te.
Isaiah 54 8 In momento indignationis abscondi faciem meam parumper a te ; et in misericordia sempiterna misertus sum tui, dixit redemptor tuus, Dominus.
Isaiah 54 9 Sicut in diebus Noë istud mihi est, cui juravi ne inducerem aquas Noë ultra super terram ; sic juravi ut non irascar tibi, et non increpem te.
Isaiah 54 10 Montes enim commovebuntur, et colles contremiscent ; misericordia autem mea non recedet a te, et fœdus pacis meæ non movebitur, dixit miserator tuus Dominus.
Isaiah 54 11 Paupercula, tempestate convulsa absque ulla consolatione, ecce ego sternam per ordinem lapides tuos, et fundabo te in sapphiris ;
Isaiah 54 12 et ponam jaspidem propugnacula tua ; et portas tuas in lapides sculptos, et omnes terminos tuos in lapides desiderabiles ;
Isaiah 54 13 universos filios tuos doctos a Domino, et multitudinem pacis filiis tuis.
Isaiah 54 14 Et in justitia fundaberis : recede procul a calumnia, quia non timebis ; et a pavore, quia non appropinquabit tibi.
Isaiah 54 15 Ecce accola veniet qui non erat mecum, advena quondam tuus adjungetur tibi.
Isaiah 54 16 Ecce ego creavi fabrum sufflantem in igne prunas, et proferentem vas in opus suum ; et ego creavi interfectorem ad disperdendum.
Isaiah 54 17 Omne vas quod fictum est contra te, non dirigetur ; et omnem linguam resistentem tibi in judicio, judicabis. Hæc est hæreditas servorum Domini ; et justitia eorum apud me, dicit Dominus.
Isaiah 55 1 Omnes sitientes, venite ad aquas ; et qui non habetis argentum, properate, emite, et comedite : venite, emite absque argento et absque ulla commutatione vinum et lac.
Isaiah 55 2 Quare appenditis argentum non in panibus, et laborem vestrum non in saturitate ? Audite, audientes me ; et comedite bonum, et delectabitur in crassitudine anima vestra.
Isaiah 55 3 Inclinate aurem vestram, et venite ad me ; audite, et vivet anima vestra ; et feriam vobiscum pactum sempiternum, misericordias David fideles.
Isaiah 55 4 Ecce testem populis dedi eum, ducem ac præceptorem gentibus.
Isaiah 55 5 Ecce gentem quam nesciebas vocabis ; et gentes, quæ te non cognoverunt ad te current, propter Dominum Deum tuum, et Sanctum Israël, quia glorificavit te.
Isaiah 55 6 Quærite Dominum dum inveniri potest ; invocate eum dum prope est.
Isaiah 55 7 Derelinquat impius viam suam, et vir iniquus cogitationes suas, et revertatur ad Dominum, et miserebitur ejus ; et ad Deum nostrum, quoniam multus est ad ignoscendum.
Isaiah 55 8 Non enim cogitationes meæ, cogitationes vestræ ; neque viæ vestræ, viæ meæ, dicit Dominus.
Isaiah 55 9 Quia sicut exaltantur cæli a terra, sic exaltatæ sunt viæ meæ a viis vestris, et cogitationes meæ a cogitationibus vestris.
Isaiah 55 10 Et quomodo descendit imber et nix de cælo, et illuc ultra non revertitur, sed inebriat terram, et infundit eam, et germinare eam facit, et dat semen serenti, et panem comedenti :
Isaiah 55 11 sic erit verbum meum quod egredietur de ore meo ; non revertetur ad me vacuum, sed faciet quæcumque volui, et prosperabitur in his ad quæ misi illud.
Isaiah 55 12 Quia in lætitia egrediemini, et in pace deducemini ; montes et colles cantabunt coram vobis laudem et omnia ligna regionis plaudent manu.
Isaiah 55 13 Pro saliunca ascendet abies, et pro urtica crescet myrtus ; et erit Dominus nominatus in signum æternum quod non auferetur.
Isaiah 56 1 Hæc dicit Dominus : Custodite judicium, et facite justitiam, quia juxta est salus mea ut veniat, et justitia mea ut reveletur.
Isaiah 56 2 Beatus vir qui facit hoc, et filius hominis qui apprehendet istud, custodiens sabbatum ne polluat illud, custodiens manus suas ne faciat omne malum.
Isaiah 56 3 Et non dicat filius advenæ, qui adhæret Domino, dicens : Separatione dividet me Dominus a populo suo ; et non dicat eunuchus : Ecce ego lignum aridum.
Isaiah 56 4 Quia hæc dicit Dominus eunuchis : Qui custodierint sabbata mea, et elegerint quæ ego volui, et tenuerint fœdus meum,
Isaiah 56 5 dabo eis in domo mea et in muris meis locum, et nomen melius a filiis et filiabus : nomen sempiternum dabo eis, quod non peribit.
Isaiah 56 6 Et filios advenæ, qui adhærent Domino, ut colant eum, et diligant nomen ejus, ut sint ei in servos ; omnem custodientem sabbatum ne polluat illud, et tenentem fœdus meum ;
Isaiah 56 7 adducam eos in montem sanctum meum et lætificabo eos in domo orationis meæ ; holocausta eorum et victimæ eorum placebunt mihi super altari meo, quia domus mea domus orationis vocabitur cunctis populis.
Isaiah 56 8 Ait Dominus Deus, qui congregat dispersos Israël : Adhuc congregabo ad eum congregatos ejus.
Isaiah 56 9 Omnes bestiæ agri, venite ad devorandum, universæ bestiæ saltus.
Isaiah 56 10 Speculatores ejus cæci omnes, nescierunt universi : canes muti non valentes latrare, videntes vana, dormientes, et amantes somnia.
Isaiah 56 11 Et canes imprudentissimi, nescierunt saturitatem ; ipsi pastores ignoraverunt intelligentiam ; omnes in viam suam declinaverunt ; unusquisque ad avaritiam suam, a summo usque ad novissimum.
Isaiah 56 12 Venite, sumamus vinum, et impleamur ebrietate ; et erit sicut hodie, sic et cras, et multo amplius.
Isaiah 57 1 Justus perit, et non est qui recogitet in corde suo ; et viri misericordiæ colliguntur, quia non est qui intelligat, a facie enim malitiæ collectus est justus.
Isaiah 57 2 Veniat pax, requiescat in cubili suo qui ambulavit in directione sua.
Isaiah 57 3 Vos autem accedite huc, filii auguratricis, semen adulteri et fornicariæ.
Isaiah 57 4 Super quem lusistis ? super quem dilatastis os, et ejecistis linguam ? Numquid non vos filii scelesti, semen mendax,
Isaiah 57 5 qui consolamini in diis subter omne lignum frondosum ; immolantes parvulos in torrentibus, subter eminentes petras ?
Isaiah 57 6 In partibus torrentis pars tua, hæc est sors tua ; et ipsis effudisti libamen, obtulisti sacrificium. Numquid super his non indignabor ?
Isaiah 57 7 Super montem excelsum et sublimem posuisti cubile tuum, et illuc ascendisti ut immolares hostias.
Isaiah 57 8 Et post ostium, et retro postem, posuisti memoriale tuum. Quia juxta me discooperuisti, et suscepisti adulterum, dilatasti cubile tuum ; et pepigisti cum eis fœdus ; dilexisti stratum eorum manu aperta.
Isaiah 57 9 Et ornasti te regi unguento, et multiplicasti pigmenta tua. Misisti legatos tuos procul, et humiliata es usque ad inferos.
Isaiah 57 10 In multitudine viæ tuæ laborasti ; non dixisti : Quiescam. Vitam manus tuæ invenisti ; propterea non rogasti.
Isaiah 57 11 Pro quo sollicita timuisti, quia mentita es, et mei non es recordata, neque cogitasti in corde tuo ? Quia ego tacens et quasi non videns, et mei oblita es.
Isaiah 57 12 Ego annuntiabo justitiam tuam, et opera tua non proderunt tibi.
Isaiah 57 13 Cum clamaveris, liberent te congregati tui, et omnes eos auferet ventus, tollet aura. Qui autem fiduciam habet mei, hæreditabit terram, et possidebit montem sanctum meum.
Isaiah 57 14 Et dicam : Viam facite, præbete iter ; declinate de semita, auferte offendicula de via populi mei.
Isaiah 57 15 Quia hæc dicit Excelsus, et Sublimis, habitans æternitatem, et sanctum nomen ejus, in excelso et in sancto habitans, et cum contrito et humili spiritu : ut vivificet spiritum humilium, et vivificet cor contritorum.
Isaiah 57 16 Non enim in sempiternum litigabo, neque usque ad finem irascar, quia spiritus a facie mea egredietur, et flatus ego faciam.
Isaiah 57 17 Propter iniquitatem avaritiæ ejus iratus sum, et percussi eum. Abscondi a te faciem meam, et indignatus sum ; et abiit vagus in via cordis sui.
Isaiah 57 18 Vias ejus vidi, et sanavi eum ; et reduxi eum, et reddidi consolationes ipsi, et lugentibus ejus.
Isaiah 57 19 Creavi fructum labiorum pacem ; pacem ei qui longe est et qui prope, dixit Dominus, et sanavi eum.
Isaiah 57 20 Impii autem quasi mare fervens, quod quiescere non potest, et redundant fluctus ejus in conculcationem et lutum.
Isaiah 57 21 Non est pax impiis, dicit Dominus Deus.
Isaiah 58 1 Clama, ne cesses, quasi tuba exalta vocem tuam, et annuntia populo meo scelera eorum, et domui Jacob peccata eorum.
Isaiah 58 2 Me etenim de die in diem quærunt, et scire vias meas volunt, quasi gens quæ justitiam fecerit, et judicium Dei sui non dereliquerit. Rogant me judicia justitiæ, appropinquare Deo volunt.
Isaiah 58 3 Quare jejunavimus, et non aspexisti ; humiliavimus animas nostras, et nescisti ? Ecce in die jejunii vestri invenitur voluntas vestra, et omnes debitores vestros repetitis.
Isaiah 58 4 Ecce ad lites et contentiones jejunatis, et percutitis pugno impie. Nolite jejunare sicut usque ad hanc diem, ut audiatur in excelso clamor vester.
Isaiah 58 5 Numquid tale est jejunium quod elegi, per diem affligere hominem animam suam ? Numquid contorquere quasi circulum caput suum, et saccum et cinerem sternere ? Numquid istud vocabis jejunium, et diem acceptabilem Domino ?
Isaiah 58 6 Nonne hoc est magis jejunium quod elegi ? Dissolve colligationes impietatis, solve fasciculos deprimentes, dimitte eos qui confracti sunt liberos, et omne opus dirumpe ;
Isaiah 58 7 frange esurienti panem tuum, et egenos vagosque induc in domum tuam ; cum videris nudum, operi eum, et carnem tuam ne despexeris.
Isaiah 58 8 Tunc erumpet quasi mane lumen tuum ; et sanitas tua citius orietur, et anteibit faciem tuam justitia tua, et gloria Domini colliget te.
Isaiah 58 9 Tunc invocabis, et Dominus exaudiet ; clamabis, et dicet : Ecce adsum. Si abstuleris de medio tui catenam, et desieris extendere digitum et loqui quod non prodest ;
Isaiah 58 10 cum effuderis esurienti animam tuam, et animam afflictam repleveris, orietur in tenebris lux tua, et tenebræ tuæ erunt sicut meridies.
Isaiah 58 11 Et requiem tibi dabit Dominus semper, et implebit splendoribus animam tuam, et ossa tua liberabit ; et eris quasi hortus irriguus, et sicut fons aquarum cujus non deficient aquæ.
Isaiah 58 12 Et ædificabuntur in te deserta sæculorum, fundamenta generationis et generationis suscitabis ; et vocaberis ædificator sepium, avertens semitas in quietem.
Isaiah 58 13 Si averteris a sabbato pedem tuum, facere voluntatem tuam in die sancto meo ; et vocaveris sabbatum delicatum, et sanctum Domini gloriosum, et glorificaveris eum dum non facis vias tuas, et non invenitur voluntas tua, ut loquaris sermonem :
Isaiah 58 14 tunc delectaberis super Domino ; et sustollam te super altitudines terræ, et cibabo te hæreditate Jacob, patris tui ; os enim Domini locutum est.
Isaiah 59 1 Ecce non est abbreviata manus Domini, ut salvare nequeat ; neque aggravata est auris ejus, ut non exaudiat.
Isaiah 59 2 Sed iniquitates vestræ diviserunt inter vos et Deum vestrum ; et peccata vestra absconderunt faciem ejus a vobis, ne exaudiret.
Isaiah 59 3 Manus enim vestræ pollutæ sunt sanguine, et digiti vestri iniquitate ; labia vestra locuta sunt mendacium, et lingua vestra iniquitatem fatur.
Isaiah 59 4 Non est qui invocet justitiam, neque est qui judicet vere ; sed confidunt in nihilo, et loquuntur vanitates ; conceperunt laborem, et pepererunt iniquitatem.
Isaiah 59 5 Ova aspidum ruperunt, et telas araneæ texuerunt. Qui comederit de ovis eorum, morietur ; et quod confotum est, erumpet in regulum.
Isaiah 59 6 Telæ eorum non erunt in vestimentum, neque operientur operibus suis ; opera eorum opera inutilia, et opus iniquitatis in manibus eorum.
Isaiah 59 7 Pedes eorum ad malum currunt, et festinant ut effundant sanguinem innocentem ; cogitationes eorum cogitationes inutiles, vastitas et contritio in viis eorum.
Isaiah 59 8 Viam pacis nescierunt, et non est judicium in gressibus eorum ; semitæ eorum incurvatæ sunt eis ; omnis qui calcat in eis, ignorat pacem.
Isaiah 59 9 Propter hoc elongatum est judicium a nobis, et non apprehendet nos justitia. Exspectavimus lucem, et ecce tenebræ ; splendorem, et in tenebris ambulavimus.
Isaiah 59 10 Palpavimus sicut cæci parietem, et quasi absque oculis attrectavimus ; impegimus meridie quasi in tenebris, in caliginosis quasi mortui.
Isaiah 59 11 Rugiemus quasi ursi omnes, et quasi columbæ meditantes gememus : exspectavimus judicium, et non est ; salutem, et elongata est a nobis.
Isaiah 59 12 Multiplicatæ sunt enim iniquitates nostræ coram te, et peccata nostra responderunt nobis, quia scelera nostra nobiscum et iniquitates nostras cognovimus.
Isaiah 59 13 Peccare et mentiri contra Dominum, et aversi sumus ne iremus post tergum Dei nostri, ut loqueremur calumniam et transgressionem ; concepimus et locuti sumus de corde verba mendacii.
Isaiah 59 14 Et conversum est retrorsum judicium, et justitia longe stetit, quia corruit in platea veritas et æquitas non potuit ingredi.
Isaiah 59 15 Et facta est veritas in oblivionem ; et qui recessit a malo, prædæ patuit. Et vidit Dominus, et malum apparuit in oculis ejus, quia non est judicium.
Isaiah 59 16 Et vidit quia non est vir, et aporiatus est, quia non est qui occurrat ; et salvavit sibi brachium suum, et justitia ejus ipsa confirmavit eum.
Isaiah 59 17 Indutus est justitia ut lorica, et galea salutis in capite ejus ; indutus est vestimentis ultionis, et opertus est quasi pallio zeli,
Isaiah 59 18 sicut ad vindictam quasi ad retributionem indignationis hostibus suis, et vicissitudinem inimicis suis ; insulis vicem reddet.
Isaiah 59 19 Et timebunt qui ab occidente nomen Domini, et qui ab ortu solis gloriam ejus, cum venerit quasi fluvius violentus quem spiritus Domini cogit ;
Isaiah 59 20 et venerit Sion redemptor, et eis qui redeunt ab iniquitate in Jacob, dicit Dominus.
Isaiah 59 21 Hoc fœdus meum cum eis, dicit Dominus : spiritus meus qui est in te, et verba mea quæ posui in ore tuo, non recedent de ore tuo, et de ore seminis tui, et de ore seminis seminis tui, dicit Dominus, amodo et usque in sempiternum.
Isaiah 60 1 Surge, illuminare, Jerusalem, quia venit lumen tuum, et gloria Domini super te orta est.
Isaiah 60 2 Quia ecce tenebræ operient terram, et caligo populos ; super te autem orietur Dominus, et gloria ejus in te videbitur.
Isaiah 60 3 Et ambulabunt gentes in lumine tuo, et reges in splendore ortus tui.
Isaiah 60 4 Leva in circuitu oculos tuos, et vide : omnes isti congregati sunt, venerunt tibi ; filii tui de longe venient et filiæ tuæ de latere surgent.
Isaiah 60 5 Tunc videbis, et afflues, mirabitur et dilatabitur cor tuum, quando conversa fuerit ad te multitudo maris, fortitudo gentium venerit tibi.
Isaiah 60 6 Inundatio camelorum operiet te, dromedarii Madian et Epha ; omnes de Saba venient, aurum et thus deferentes, et laudem Domino annuntiantes.
Isaiah 60 7 Omne pecus Cedar congregabitur tibi ; arietes Nabaioth ministrabunt tibi : offerentur super placabili altari meo, et domum majestatis meæ glorificabo.
Isaiah 60 8 Qui sunt isti qui ut nubes volant, et quasi columbæ ad fenestras suas ?
Isaiah 60 9 Me enim insulæ exspectant, et naves maris in principio, ut adducam filios tuos de longe ; argentum eorum, et aurum eorum cum eis, nomini Domini Dei tui, et Sancto Israël, quia glorificavit te.
Isaiah 60 10 Et ædificabunt filii peregrinorum muros tuos, et reges eorum ministrabunt tibi ; in indignatione enim mea percussi te, et in reconciliatione mea misertus sum tui.
Isaiah 60 11 Et aperientur portæ tuæ jugiter ; die ac nocte non claudentur, ut afferatur ad te fortitudo gentium, et reges earum adducantur.
Isaiah 60 12 Gens enim et regnum quod non servierit tibi peribit, et gentes solitudine vastabuntur.
Isaiah 60 13 Gloria Libani ad te veniet, abies, et buxus, et pinus simul ad ornandum locum sanctificationis meæ ; et locum pedum meorum glorificabo.
Isaiah 60 14 Et venient ad te curvi filii eorum qui humiliaverunt te, et adorabunt vestigia pedum tuorum omnes qui detrahebant tibi, et vocabunt te civitatem Domini, Sion Sancti Israël.
Isaiah 60 15 Pro eo quod fuisti derelicta et odio habita, et non erat qui per te transiret, ponam te in superbiam sæculorum, gaudium in generationem et generationem ;
Isaiah 60 16 et suges lac gentium, et mamilla regum lactaberis ; et scies quia ego Dominus salvans te, et redemptor tuus, Fortis Jacob.
Isaiah 60 17 Pro ære afferam aurum, et pro ferro afferam argentum, et pro lignis æs, et pro lapidibus ferrum, et ponam visitationem tuam pacem, et præpositos tuos justitiam.
Isaiah 60 18 Non audietur ultra iniquitas in terra tua, vastitas et contritio in terminis tuis ; et occupabit salus muros tuos, et portas tuas laudatio.
Isaiah 60 19 Non erit tibi amplius sol ad lucendum per diem, nec splendor lunæ illuminabit te ; sed erit tibi Dominus in lucem sempiternam, et Deus tuus in gloriam tuam.
Isaiah 60 20 Non occidet ultra sol tuus, et luna tua non minuetur, quia erit tibi Dominus in lucem sempiternam, et complebuntur dies luctus tui.
Isaiah 60 21 Populus autem tuus omnes justi ; in perpetuum hæreditabunt terram, germen plantationis meæ, opus manus meæ ad glorificandum.
Isaiah 60 22 Minimus erit in mille, et parvulus in gentem fortissimam. Ego Dominus, in tempore ejus subito faciam istud.
Isaiah 61 1 Spiritus Domini super me, eo quod unxerit Dominus me ; ad annuntiandum mansuetis misit me, ut mederer contritis corde, et prædicarem captivis indulgentiam, et clausis apertionem ;
Isaiah 61 2 ut prædicarem annum placabilem Domino, et diem ultionis Deo nostro ; ut consolarer omnes lugentes,
Isaiah 61 3 ut ponerem lugentibus Sion, et darem eis coronam pro cinere, oleum gaudii pro luctu, pallium laudis pro spiritu mœroris ; et vocabuntur in ea fortes justitiæ, plantatio Domini ad glorificandum.
Isaiah 61 4 Et ædificabunt deserta a sæculo, et ruinas antiquas erigent, et instaurabunt civitates desertas, dissipatas in generationem et generationem.
Isaiah 61 5 Et stabunt alieni, et pascent pecora vestra, et filii peregrinorum agricolæ et vinitores vestri erunt.
Isaiah 61 6 Vos autem sacerdotes Domini vocabimini, Ministri Dei nostri, dicetur vobis : fortitudinem gentium comedetis, et in gloria earum superbietis.
Isaiah 61 7 Pro confusione vestra duplici et rubore, laudabunt partem suam ; propter hoc in terra sua duplicia possidebunt, lætitia sempiterna erit eis.
Isaiah 61 8 Quia ego Dominus diligens judicium, et odio habens rapinam in holocausto ; et dabo opus eorum in veritate, et fœdus perpetuum feriam eis.
Isaiah 61 9 Et scient in gentibus semen eorum, et germen eorum in medio populorum ; omnes qui viderint eos cognoscent illos, quia isti sunt semen cui benedixit Dominus.
Isaiah 61 10 Gaudens gaudebo in Domino, et exsultabit anima mea in Deo meo, quia induit me vestimentis salutis, et indumento justitiæ circumdedit me, quasi sponsum decoratum corona, et quasi sponsam ornatam monilibus suis.
Isaiah 61 11 Sicut enim terra profert germen suum, et sicut hortus semen suum germinat, sic Dominus Deus germinabit justitiam et laudem coram universis gentibus.
Isaiah 62 1 Propter Sion non tacebo, et propter Jerusalem non quiescam, donec egrediatur ut splendor justus ejus, et salvator ejus ut lampas accendatur.
Isaiah 62 2 Et videbunt gentes justum tuum, et cuncti reges inclytum tuum ; et vocabitur tibi nomen novum, quod os Domini nominabit.
Isaiah 62 3 Et eris corona gloriæ in manu Domini, et diadema regni in manu Dei tui.
Isaiah 62 4 Non vocaberis ultra Derelicta, et terra tua non vocabitur amplius Desolata ; sed vocaberis Voluntas mea in ea, et terra tua Inhabitata, quia complacuit Domino in te ; et terra tua inhabitabitur.
Isaiah 62 5 Habitabit enim juvenis cum virgine, et habitabunt in te filii tui ; et gaudebit sponsus super sponsam, et gaudebit super te Deus tuus.
Isaiah 62 6 Super muros tuos, Jerusalem, constitui custodes ; tota die et tota nocte in perpetuum non tacebunt. Qui reminiscimini Domini, ne taceatis,
Isaiah 62 7 et ne detis silentium ei, donec stabiliat et donec ponat Jerusalem laudem in terra.
Isaiah 62 8 Juravit Dominus in dextera sua, et in brachio fortitudinis suæ : Si dedero triticum tuum ultra cibum inimicis tuis ; et si biberint filii alieni vinum tuum in quo laborasti.
Isaiah 62 9 Quia qui congregant illud, comedent, et laudabunt Dominum ; et qui comportant illud, bibent in atriis sanctis meis.
Isaiah 62 10 Transite, transite per portas, præparate viam populo, planum facite iter, eligite lapides, et elevate signum ad populos.
Isaiah 62 11 Ecce Dominus auditum fecit in extremis terræ : Dicite filiæ Sion : Ecce Salvator tuus venit ; ecce merces ejus cum eo, et opus ejus coram illo.
Isaiah 62 12 Et vocabunt eos Populus sanctus, redempti a Domino ; tu autem vocaberis : Quæsita civitas, et non derelicta.
Isaiah 63 1 Quis est iste, qui venit de Edom, tinctis vestibus de Bosra ? Iste formosus in stola sua, gradiens in multitudine fortitudinis suæ. Ego qui loquor justitiam, et propugnator sum ad salvandum.
Isaiah 63 2 Quare ergo rubrum est indumentum tuum, et vestimenta tua sicut calcantium in torculari ?
Isaiah 63 3 Torcular calcavi solus, et de gentibus non est vir mecum ; calcavi eos in furore meo, et conculcavi eos in ira mea ; et aspersus est sanguis eorum super vestimenta mea, et omnia indumenta mea inquinavi.
Isaiah 63 4 Dies enim ultionis in corde meo, annus redemptionis meæ venit.
Isaiah 63 5 Circumspexi, et non erat auxiliator ; quæsivi, et non fuit qui adjuvaret ; et salvavit mihi brachium meum, et indignatio mea ipsa auxiliata est mihi.
Isaiah 63 6 Et conculcavi populos in furore meo, et inebriavi eos in indignatione mea, et detraxi in terram virtutem eorum.
Isaiah 63 7 Miserationum Domini recordabor, laudem Domini super omnibus quæ reddidit nobis Dominus, et super multitudinem bonorum domui Israël, quæ largitus est eis secundum indulgentiam suam, et secundum multitudinem misericordiarum suarum.
Isaiah 63 8 Et dixit : Verumtamen populus meus est, filii non negantes ; et factus est eis salvator.
Isaiah 63 9 In omni tribulatione eorum non est tribulatus, et angelus faciei ejus salvavit eos : in dilectione sua et in indulgentia sua ipse redemit eos, et portavit eos, et elevavit eos cunctis diebus sæculi.
Isaiah 63 10 Ipsi autem ad iracundiam provocaverunt, et afflixerunt spiritum Sancti ejus ; et conversus est eis in inimicum, et ipse debellavit eos.
Isaiah 63 11 Et recordatus est dierum sæculi Moysi, et populi sui. Ubi est qui eduxit eos de mari cum pastoribus gregis sui ? Ubi est qui posuit in medio ejus spiritum Sancti sui ;
Isaiah 63 12 qui eduxit ad dexteram Moysen, brachio majestatis suæ ; qui scidit aquas ante eos, ut faceret sibi nomen sempiternum ;
Isaiah 63 13 qui eduxit eos per abyssos, quasi equum in deserto non impingentem ?
Isaiah 63 14 Quasi animal in campo descendens, spiritus Domini ductor ejus fuit. Sic adduxisti populum tuum, ut faceres tibi nomen gloriæ.
Isaiah 63 15 Attende de cælo, et vide de habitaculo sancto tuo, et gloriæ tuæ. Ubi est zelus tuus, et fortitudo tua, multitudo viscerum tuorum et miserationum tuarum ? Super me continuerunt se.
Isaiah 63 16 Tu enim pater noster ; et Abraham nescivit nos, et Israël ignoravit nos ; tu, Domine, pater noster, redemptor noster, a sæculo nomen tuum.
Isaiah 63 17 Quare errare nos fecisti, Domine, de viis tuis ; indurasti cor nostrum ne timeremus te ? Convertere propter servos tuos, tribus hæreditatis tuæ.
Isaiah 63 18 Quasi nihilum possederunt populum sanctum tuum, hostes nostri conculcaverunt sanctificationem tuam.
Isaiah 63 19 Facti sumus quasi in principio, cum non dominareris nostri, neque invocaretur nomen tuum super nos.
Isaiah 64 1 Utinam dirumperes cælos, et descenderes ; a facie tua montes defluerent.
Isaiah 64 2 Sicut exustio ignis tabescerent, aquæ arderent igni, ut notum fieret nomen tuum inimicis tuis, a facie tua gentes turbarentur.
Isaiah 64 3 Cum feceris mirabilia, non sustinebimus ; descendisti, et a facie tua montes defluxerunt.
Isaiah 64 4 A sæculo non audierunt, neque auribus perceperunt ; oculus non vidit, Deus, absque te, quæ præparasti exspectantibus te.
Isaiah 64 5 Occurristi lætanti, et facienti justitiam ; in viis tuis recordabuntur tui. Ecce tu iratus es, et peccavimus ; in ipsis fuimus semper, et salvabimur.
Isaiah 64 6 Et facti sumus ut immundus omnes nos, et quasi pannus menstruatæ universæ justitiæ nostræ ; et cecidimus quasi folium universi, et iniquitates nostræ quasi ventus abstulerunt nos.
Isaiah 64 7 Non est qui invocet nomen tuum ; qui consurgat, et teneat te. Abscondisti faciem tuam a nobis, et allisisti nos in manu iniquitatis nostræ.
Isaiah 64 8 Et nunc, Domine, pater noster es tu, nos vero lutum ; et fictor noster tu, et opera manuum tuarum omnes nos.
Isaiah 64 9 Ne irascaris, Domine, satis, et ne ultra memineris iniquitatis nostræ ; ecce, respice, populus tuus omnes nos.
Isaiah 64 10 Civitas Sancti tui facta est deserta, Sion deserta facta est, Jerusalem desolata est.
Isaiah 64 11 Domus sanctificationis nostræ et gloriæ nostræ, ubi laudaverunt te patres nostri, facta est in exustionem ignis, et omnia desiderabilia nostra versa sunt in ruinas.
Isaiah 64 12 Numquid super his continebis te, Domine ; tacebis, et affliges nos vehementer ?
Isaiah 65 1 Quæsierunt me qui ante non interrogabant, invenerunt qui non quæsierunt me. Dixi : Ecce ego, ecce ego, ad gentem quæ non invocabat nomen meum.
Isaiah 65 2 Expandi manus meas tota die ad populum incredulum, qui graditur in via non bona post cogitationes suas.
Isaiah 65 3 Populus qui ad iracundiam provocat me ante faciem meam semper ; qui immolant in hortis, et sacrificant super lateres ;
Isaiah 65 4 qui habitant in sepulchris, et in delubris idolorum dormiunt ; qui comedunt carnem suillam, et jus profanum in vasis eorum ;
Isaiah 65 5 qui dicunt : Recede a me, non appropinques mihi, quia immundus es. Isti fumus erunt in furore meo, ignis ardens tota die.
Isaiah 65 6 Ecce scriptum est coram me : Non tacebo, sed reddam, et retribuam in sinum eorum.
Isaiah 65 7 Iniquitates vestras, et iniquitates patrum vestrorum simul, dicit Dominus ; qui sacrificaverunt super montes, et super colles exprobraverunt mihi ; et remetiar opus eorum primum in sinu eorum.
Isaiah 65 8 Hæc dicit Dominus : Quomodo si inveniatur granum in botro, et dicatur : Ne dissipes illud, quoniam benedictio est, sic faciam propter servos meos, ut non disperdam totum.
Isaiah 65 9 Et educam de Jacob semen, et de Juda possidentem montes meos ; et hæreditabunt eam electi mei, et servi mei habitabunt ibi.
Isaiah 65 10 Et erunt campestria in caulas gregum, et vallis Achor in cubile armentorum, populo meo qui requisierunt me.
Isaiah 65 11 Et vos qui dereliquistis Dominum, qui obliti estis montem sanctum meum, qui ponitis Fortunæ mensam, et libatis super eam ;
Isaiah 65 12 numerabo vos in gladio, et omnes in cæde corruetis : pro eo quod vocavi, et non respondistis ; locutus sum, et non audistis ; et faciebatis malum in oculis meis, et quæ nolui elegistis.
Isaiah 65 13 Propter hoc hæc dicit Dominus Deus : Ecce servi mei comedent, et vos esurietis ; ecce servi mei bibent, et vos sitietis ;
Isaiah 65 14 ecce servi mei lætabuntur, et vos confundemini ; ecce servi mei laudabunt præ exsultatione cordis, et vos clamabitis præ dolore cordis, et præ contritione spiritus ululabitis,
Isaiah 65 15 et dimittetis nomen vestrum in juramentum electis meis ; et interficiet te Dominus Deus, et servos suos vocabit nomine alio :
Isaiah 65 16 in quo qui benedictus est super terram benedicetur in Deo amen, et qui jurat in terra jurabit in Deo amen ; quia oblivioni traditæ sunt angustiæ priores, et quia absconditæ sunt ab oculis meis.
Isaiah 65 17 Ecce enim ego creo cælos novos, et terram novam ; et non erunt in memoria priora, et non ascendent super cor.
Isaiah 65 18 Sed gaudebitis et exsultabitis usque in sempiternum in his quæ ego creo : quia ecce ego creo Jerusalem exsultationem, et populum ejus gaudium.
Isaiah 65 19 Et exsultabo in Jerusalem, et gaudebo in populo meo, et non audietur in eo ultra vox fletus et vox clamoris.
Isaiah 65 20 Non erit ibi amplius infans dierum, et senex qui non impleat dies suos, quoniam puer centum annorum morietur, et peccator centum annorum maledictus erit.
Isaiah 65 21 Et ædificabunt domos, et habitabunt ; et plantabunt vineas, et comedent fructus earum.
Isaiah 65 22 Non ædificabunt, et alius habitabit ; non plantabunt, et alius comedet : secundum enim dies ligni erunt dies populi mei, et opera manuum eorum inveterabunt.
Isaiah 65 23 Electi mei non laborabunt frustra, neque generabunt in conturbatione, quia semen benedictorum Domini est, et nepotes eorum cum eis.
Isaiah 65 24 Eritque antequam clament, ego exaudiam ; adhuc illis loquentibus, ego audiam.
Isaiah 65 25 Lupus et agnus pascentur simul, leo et bos comedent paleas, et serpenti pulvis panis ejus. Non nocebunt, neque occident in omni monte sancto meo, dicit Dominus.
Isaiah 66 1 Hæc dicit Dominus : Cælum sedes mea, terra autem scabellum pedum meorum. Quæ est ista domus quam ædificabitis mihi ? et quis est iste locus quietis meæ ?
Isaiah 66 2 Omnia hæc manus mea fecit, et facta sunt universa ista, dicit Dominus ; ad quem autem respiciam, nisi ad pauperculum, et contritum spiritu, et trementem sermones meos ?
Isaiah 66 3 Qui immolat bovem, quasi qui interficiat virum ; qui mactat pecus, quasi qui excerebret canem ; qui offert oblationem, quasi qui sanguinem suillum offerat ; qui recordatur thuris, quasi qui benedicat idolo. Hæc omnia elegerunt in viis suis, et in abominationibus suis anima eorum delectata est.
Isaiah 66 4 Unde et ego eligam illusiones eorum, et quæ timebant adducam eis ; quia vocavi, et non erat qui responderet ; locutus sum, et non audierunt ; feceruntque malum in oculis meis et quæ nolui elegerunt.
Isaiah 66 5 Audite verbum Domini, qui tremitis ad verbum ejus. Dixerunt fratres vestri odientes vos, et abjicientes propter nomen meum : Glorificetur Dominus, et videbimus in lætitia vestra ; ipsi autem confundentur.
Isaiah 66 6 Vox populi de civitate, vox de templo, vox Domini reddentis retributionem inimicis suis.
Isaiah 66 7 Antequam parturiret, peperit ; antequam veniret partus ejus, peperit masculum.
Isaiah 66 8 Quis audivit umquam tale ? et quis vidit huic simile ? Numquid parturiet terra in die una, aut parietur gens simul, quia parturivit et peperit Sion filios suos ?
Isaiah 66 9 Numquid ego qui alios parere facio, ipse non pariam ? dicit Dominus. Si ego, qui generationem ceteris tribuo, sterilis ero ? ait Dominus Deus tuus.
Isaiah 66 10 Lætamini cum Jerusalem, et exsultate in ea, omnes qui diligitis eam ; gaudete cum ea gaudio, universi qui lugetis super eam ;
Isaiah 66 11 ut sugatis et repleamini ab ubere consolationis ejus, ut mulgeatis et deliciis affluatis ab omnimoda gloria ejus.
Isaiah 66 12 Quia hæc dicit Dominus : Ecce ego declinabo super eam quasi fluvium pacis, et quasi torrentem inundantem gloriam gentium, quam sugetis ; ad ubera portabimini, et super genua blandientur vobis.
Isaiah 66 13 Quomodo si cui mater blandiatur, ita ego consolabor vos, et in Jerusalem consolabimini.
Isaiah 66 14 Videbitis, et gaudebit cor vestrum ; et ossa vestra quasi herba germinabunt ; et cognoscetur manus Domini servis ejus, et indignabitur inimicis suis.
Isaiah 66 15 Quia ecce Dominus in igne veniet, et quasi turbo quadrigæ ejus, reddere in indignatione furorem suum et increpationem suam in flamma ignis ;
Isaiah 66 16 quia in igne Dominus dijudicabit, et in gladio suo ad omnem carnem ; et multiplicabuntur interfecti a Domino,
Isaiah 66 17 qui sanctificabantur et mundos se putabant in hortis post januam intrinsecus, qui comedebant carnem suillam, et abominationem et murem : simul consumentur, dicit Dominus.
Isaiah 66 18 Ego autem opera eorum et cogitationes eorum venio ut congregem, cum omnibus gentibus et linguis ; et venient, et videbunt gloriam meam.
Isaiah 66 19 Et ponam in eis signum, et mittam ex eis qui salvati fuerint, ad gentes in mare, in Africam, et Lydiam, tendentes sagittam ; in Italiam et Græciam, ad insulas longe, ad eos qui non audierunt de me, et non viderunt gloriam meam. Et annuntiabunt gloriam meam gentibus ;
Isaiah 66 20 et adducent omnes fratres vestros de cunctis gentibus donum Domino, in equis, et in quadrigis, et in lecticis, et in mulis, et in carrucis, ad montem sanctum meum Jerusalem, dicit Dominus, quomodo si inferant filii Israël munus in vase mundo in domum Domini.
Isaiah 66 21 Et assumam ex eis in sacerdotes et Levitas, dicit Dominus.
Isaiah 66 22 Quia sicut cæli novi, et terra nova, quæ ego facio stare coram me, dicit Dominus, sic stabit semen vestrum et nomen vestrum.
Isaiah 66 23 Et erit mensis ex mense, et sabbatum ex sabbato ; veniet omnis caro ut adoret coram facie mea, dicit Dominus.
Isaiah 66 24 Et egredientur, et videbunt cadavera, virorum qui prævaricati sunt in me ; vermis eorum non morietur, et ignis eorum non extinguetur ; et erunt usque ad satietatem visionis omni carni.
Jeremiah 1 1 Verba Jeremiæ, filii Helciæ, de sacerdotibus qui fuerunt in Anathoth, in terra Benjamin.
Jeremiah 1 2 Quod factum est verbum Domini ad eum in diebus Josiæ, filii Amon, regis Juda, in tertiodecimo anno regni ejus.
Jeremiah 1 3 Et factum est in diebus Joakim, filii Josiæ, regis Juda, usque ad consummationem undecimi anni Sedeciæ, filii Josiæ, regis Juda, usque ad transmigrationem Jerusalem, in mense quinto.
Jeremiah 1 4 Et factum est verbum Domini ad me, dicens :
Jeremiah 1 5 Priusquam te formarem in utero, novi te : et antequam exires de vulva, sanctificavi te, et prophetam in gentibus dedi te.
Jeremiah 1 6 Et dixi : A, a, a, Domine Deus, ecce nescio loqui, quia puer ego sum.
Jeremiah 1 7 Et dixit Dominus ad me : Noli dicere : Puer sum ; quoniam ad omnia quæ mittam te ibis, et universa quæcumque mandavero tibi loqueris.
Jeremiah 1 8 Ne timeas a facie eorum, quia tecum ego sum ut eruam te, dicit Dominus.
Jeremiah 1 9 Et misit Dominus manum suam, et tetigit os meum, et dixit Dominus ad me : Ecce dedi verba mea in ore tuo :
Jeremiah 1 10 ecce constitui te hodie super gentes et super regna, ut evellas, et destruas, et disperdas, et dissipes, et ædifices, et plantes.
Jeremiah 1 11 Et factum est verbum Domini ad me, dicens : Quid tu vides, Jeremia ? Et dixi : Virgam vigilantem ego video.
Jeremiah 1 12 Et dixit Dominus ad me : Bene vidisti : quia vigilabo ego super verbo meo, ut faciam illud.
Jeremiah 1 13 Et factum est verbum Domini secundo ad me, dicens : Quid tu vides ? Et dixi : Ollam succensam ego video, et faciem ejus a facie aquilonis.
Jeremiah 1 14 Et dixit Dominus ad me : Ab aquilone pandetur malum super omnes habitatores terræ :
Jeremiah 1 15 quia ecce ego convocabo omnes cognationes regnorum aquilonis, ait Dominus : et venient, et ponent unusquisque solium suum in introitu portarum Jerusalem, et super omnes muros ejus in circuitu, et super universas urbes Juda :
Jeremiah 1 16 et loquar judicia mea cum eis super omnem malitiam eorum qui dereliquerunt me, et libaverunt diis alienis, et adoraverunt opus manuum suarum.
Jeremiah 1 17 Tu ergo, accinge lumbos tuos, et surge, et loquere ad eos omnia quæ ego præcipio tibi. Ne formides a facie eorum, nec enim timere te faciam vultum eorum.
Jeremiah 1 18 Ego quippe dedi te hodie in civitatem munitam, et in columnam ferream, et in murum æreum, super omnem terram, regibus Juda, principibus ejus, et sacerdotibus, et populo terræ.
Jeremiah 1 19 Et bellabunt adversum te, et non prævalebunt, quia ego tecum sum, ait Dominus, ut liberem te.
Jeremiah 2 1 Et factum est verbum Domini ad me, dicens :
Jeremiah 2 2 Vade, et clama in auribus Jerusalem, dicens : Hæc dicit Dominus : Recordatus sum tui, miserans adolescentiam tuam, et caritatem desponsationis tuæ, quando secuta es me in deserto, in terra quæ non seminatur.
Jeremiah 2 3 Sanctus Israël Domino, primitiæ frugum ejus : omnes qui devorant eum delinquunt : mala venient super eos, dicit Dominus.
Jeremiah 2 4 Audite verbum Domini, domus Jacob, et omnes cognationes domus Israël.
Jeremiah 2 5 Hæc dicit Dominus : Quid invenerunt patres vestri in me iniquitatis, quia elongaverunt a me, et ambulaverunt post vanitatem, et vani facti sunt ?
Jeremiah 2 6 Et non dixerunt : Ubi est Dominus qui ascendere nos fecit de terra Ægypti : qui traduxit nos per desertum, per terram inhabitabilem et inviam, per terram sitis, et imaginem mortis, per terram in qua non ambulavit vir, neque habitavit homo ?
Jeremiah 2 7 Et induxi vos in terram Carmeli, ut comederetis fructum ejus et optima illius : et ingressi contaminastis terram meam, et hæreditatem meam posuistis in abominationem.
Jeremiah 2 8 Sacerdotes non dixerunt : Ubi est Dominus ? et tenentes legem nescierunt me, et pastores prævaricati sunt in me, et prophetæ prophetaverunt in Baal, et idola secuti sunt.
Jeremiah 2 9 Propterea adhuc judicio contendam vobiscum, ait Dominus, et cum filiis vestris disceptabo.
Jeremiah 2 10 Transite ad insulas Cethim, et videte : et in Cedar mittite, et considerate vehementer : et videte si factum est hujuscemodi :
Jeremiah 2 11 si mutavit gens deos suos, et certe ipsi non sunt dii : populus vero meus mutavit gloriam suam in idolum.
Jeremiah 2 12 Obstupescite, cæli, super hoc : et portæ ejus, desolamini vehementer, dicit Dominus.
Jeremiah 2 13 Duo enim mala fecit populus meus : me derelinquerunt fontem aquæ vivæ, et foderunt sibi cisternas, cisternas dissipatas, quia continere non valent aquas.
Jeremiah 2 14 Numquid servus est Israël, aut vernaculus ? quare ergo factus est in prædam ?
Jeremiah 2 15 Super eum rugierunt leones, et dederunt vocem suam : posuerunt terram ejus in solitudinem, civitates ejus exustæ sunt, et non est qui habitet in eis.
Jeremiah 2 16 Filii quoque Mempheos et Taphnes constupraverunt te usque ad verticem.
Jeremiah 2 17 Numquid non istud factum est tibi, quia dereliquisti Dominum Deum tuum eo tempore quo ducebat te per viam ?
Jeremiah 2 18 Et nunc quid tibi vis in via Ægypti, ut bibas aquam turbidam ? et quid tibi cum via Assyriorum, ut bibas aquam fluminis ?
Jeremiah 2 19 Arguet te malitia tua, et aversio tua increpabit te. Scito et vide, quia malum et amarum est reliquisse te Dominum Deum tuum, et non esse timorem mei apud te, dicit Dominus Deus exercituum.
Jeremiah 2 20 A sæculo confregisti jugum meum, rupisti vincula mea, et dixisti : Non serviam. In omni enim colle sublimi, et sub omni ligno frondoso, tu prosternebaris meretrix.
Jeremiah 2 21 Ego autem plantavi te vineam electam, omne semen verum : quomodo ergo conversa es mihi in pravum, vinea aliena ?
Jeremiah 2 22 Si laveris te nitro, et multiplicaveris tibi herbam borith, maculata es in iniquitate tua coram me, dicit Dominus Deus.
Jeremiah 2 23 Quomodo dicis : Non sum polluta,post Baalim non ambulavi ? Vide vias tuas in convalle, scito quid feceris : cursor levis explicans vias suas.
Jeremiah 2 24 Onager assuetus in solitudine, in desiderio animæ suæ attraxit ventum amoris sui : nullus avertet eam, omnes qui quærunt eam non deficient : in menstruis ejus invenient eam.
Jeremiah 2 25 Prohibe pedem tuum a nuditate, et guttur tuum a siti. Et dixisti : Desperavi, nequaquam faciam : adamavi quippe alienos, et post eos ambulabo.
Jeremiah 2 26 Quomodo confunditur fur quando deprehenditur, sic confusi sunt domus Israël, ipsi et reges eorum, principes, et sacerdotes, et prophetæ eorum,
Jeremiah 2 27 dicentes ligno : Pater meus es tu : et lapidi : Tu me genuisti. Verterunt ad me tergum et non faciem, et in tempore afflictionis suæ dicent : Surge, et libera nos.
Jeremiah 2 28 Ubi sunt dii tui quos fecisti tibi ? surgant, et liberent te in tempore afflictionis tuæ : secundum numerum quippe civitatum tuarum erant dii tui, Juda !
Jeremiah 2 29 Quid vultis mecum judicio contendere ? omnes dereliquistis me, dicit Dominus.
Jeremiah 2 30 Frustra percussi filios vestros, disciplinam non receperunt : devoravit gladius vester prophetas vestros : quasi leo vastator
Jeremiah 2 31 generatio vestra. Videte verbum Domini : Numquid solitudo factus sum Israëli, aut terra serotina ? Quare ergo dixit populus meus : Recessimus, non veniemus ultra ad te ?
Jeremiah 2 32 Numquid obliviscetur virgo ornamenti sui, aut sponsa fasciæ pectoralis suæ ? Populus vero meus oblitus est mei diebus innumeris.
Jeremiah 2 33 Quid niteris bonam ostendere viam tuam, ad quærendam dilectionem, quæ insuper et malitias tuas docuisti vias tuas,
Jeremiah 2 34 et in alis tuis inventus est sanguis animarum pauperum et innocentum ? Non in fossis inveni eos, sed in omnibus quæ supra memoravi.
Jeremiah 2 35 Et dixisti : Absque peccato et innocens ego sum, et propterea avertatur furor tuus a me. Ecce ego judicio contendam tecum, eo quod dixeris : Non peccavi.
Jeremiah 2 36 Quam vilis facta es nimis, iterans vias tuas ! Et ab Ægypto confunderis, sicut confusa es ab Assur.
Jeremiah 2 37 Nam et ab ista egredieris, et manus tuæ erunt super caput tuum, quoniam obtrivit Dominus confidentiam tuam : et nihil habebis prosperum in ea.
Jeremiah 3 1 Vulgo dicitur : Si dimiserit vir uxorem suam, et recedens ab eo duxerit virum alterum, numquid revertetur ad eam ultra ? numquid non polluta et contaminata erit mulier illa ? Tu autem fornicatus es cum amatoribus multis : tamen revertere ad me, dicit Dominus, et ego suscipiam te.
Jeremiah 3 2 Leva oculos tuos in directum, et vide ubi non prostrata sis. In viis sedebas, exspectans eos quasi latro in solitudine : et polluisti terram in fornicationibus tuis, et in malitiis tuis.
Jeremiah 3 3 Quam ob rem prohibitæ sunt stillæ pluviarum, et serotinus imber non fuit. Frons mulieris meretricis facta est tibi, noluisti erubescere.
Jeremiah 3 4 Ergo saltem amodo voca me : Pater meus, dux virginitatis meæ tu es :
Jeremiah 3 5 numquid irasceris in perpetuum, aut perseverabis in finem ? ecce locuta es, et fecisti mala, et potuisti.
Jeremiah 3 6 Et dixit Dominus ad me in diebus Josiæ regis : Numquid vidisti quæ fecerit aversatrix Israël ? Abiit sibimet super omnem montem excelsum, et sub omni ligno frondoso, et formicata est ibi.
Jeremiah 3 7 Et dixi, cum fecisset hæc omnia : Ad me revertere : et non est reversa. Et vidit prævaricatrix soror ejus, Juda,
Jeremiah 3 8 quia pro eo quod mœchata esset aversatrix Israël, dimisissem eam, et dedissem ei libellum repudii : et non timuit prævaricatrix Juda, soror ejus, sed abiit, et fornicata est etiam ipsa :
Jeremiah 3 9 et facilitate fornicationis suæ contaminavit terram, et mœchata est cum lapide et ligno :
Jeremiah 3 10 et in omnibus his non est reversa ad me prævaricatrix soror ejus Juda, in toto corde suo, sed in mendacio, ait Dominus.
Jeremiah 3 11 Et dixit Dominus ad me : Justificavit animam suam aversatrix Israël, comparatione prævaricatricis Judæ.
Jeremiah 3 12 Vade, et clama sermones istos contra aquilonem, et dices : Revertere, aversatrix Israël, ait Dominus, et non avertam faciem meam a vobis, quia Sanctus ego sum, dicit Dominus, et non irascar in perpetuum.
Jeremiah 3 13 Verumtamen scito iniquitatem tuam, quia in Dominum Deum tuum prævaricata es, et dispersisti vias tuas alienis sub omni ligno frondoso, et vocem meam non audisti, ait Dominus.
Jeremiah 3 14 Convertimini, filii revertentes, dicit Dominus, quia ego vir vester : et assumam vos unum de civitate, et duos de cognatione, et introducam vos in Sion.
Jeremiah 3 15 Et dabo vobis pastores juxta cor meum, et pascent vos scientia et doctrina.
Jeremiah 3 16 Cumque multiplicati fueritis, et creveritis in terra in diebus illis, ait Dominus, non dicent ultra : Arca testamenti Domini : neque ascendet super cor, neque recordabuntur illius, nec visitabitur, nec fiet ultra.
Jeremiah 3 17 In tempore illo vocabunt Jerusalem solium Domini : et congregabuntur ad eam omnes gentes in nomine Domini in Jerusalem, et non ambulabunt post pravitatem cordis sui pessimi.
Jeremiah 3 18 In diebus illis ibit domus Juda ad domum Israël, et venient simul de terra aquilonis ad terram quam dedi patribus vestris.
Jeremiah 3 19 Ego autem dixi : Quomodo ponam te in filios, et tribuam tibi terram desiderabilem, hæreditatem præclaram exercituum gentium ? Et dixi : Patrem vocabis me, et post me ingredi non cessabis.
Jeremiah 3 20 Sed quomodo si contemnat mulier amatorem suum, sic contempsit me domus Israël, dicit Dominus.
Jeremiah 3 21 Vox in viis audita est, ploratus et ululatus filiorum Israël, quoniam iniquam fecerunt viam suam, obliti sunt Domini Dei sui.
Jeremiah 3 22 Convertimini, filii revertentes, et sanabo aversiones vestras. Ecce nos venimus ad te : tu enim es Dominus Deus noster.
Jeremiah 3 23 Vere mendaces erant colles et multitudo montium : vere in Domino Deo nostro salus Israël.
Jeremiah 3 24 Confusio comedit laborem patrum nostrorum ab adolescentia nostra, greges eorum, et armenta eorum, filios eorum, et filias eorum.
Jeremiah 3 25 Dormiemus in confusione nostra, et operiet nos ignominia nostra, quoniam Domino Deo nostro peccavimus nos, et patres nostri, ab adolescentia nostra usque ad diem hanc, et non audivimus vocem Domini Dei nostri.
Jeremiah 4 1 Si reverteris, Israël, ait Dominus, ad me convertere : si abstuleris offendicula tua a facie mea, non commoveberis.
Jeremiah 4 2 Et jurabis : Vivit Dominus ! in veritate, et in judicio, et in justitia : et benedicent eum gentes, ipsumque laudabunt.
Jeremiah 4 3 Hæc enim dicit Dominus viro Juda et Jerusalem : Novate vobis novale, et nolite serere super spinas.
Jeremiah 4 4 Circumcidimini Domino, et auferte præputia cordium vestrorum, viri Juda, et habitatores Jerusalem, ne forte egrediatur ut ignis indignatio mea, et succendatur, et non sit qui extinguat, propter malitiam cogitationum vestrarum.
Jeremiah 4 5 Annuntiate in Juda, et in Jerusalem auditum facite : loquimini, et canite tuba in terra, clamate fortiter, et dicite : Congregamini, et ingrediamur civitates munitas.
Jeremiah 4 6 Levate signum in Sion, confortamini, nolite stare, quia malum ego adduco ab aquilone, et contritionem magnam.
Jeremiah 4 7 Ascendit leo de cubili suo, et prædo gentium se levavit : egressus est de loco suo ut ponat terram tuam in solitudinem : civitates tuæ vastabuntur, remanentes absque habitatore.
Jeremiah 4 8 Super hoc accingite vos ciliciis, plangite, et ululate, quia non est aversa ira furoris Domini a nobis.
Jeremiah 4 9 Et erit in die illa, dicit Dominus : peribit cor regis, et cor principum, et obstupescent sacerdotes, et prophetæ consternabuntur.
Jeremiah 4 10 Et dixi : Heu ! heu ! heu ! Domine Deus, ergone decepisti populum istum et Jerusalem, dicens : Pax erit vobis : et ecce pervenit gladius usque ad animam ?
Jeremiah 4 11 In tempore illo dicetur populo huic et Jerusalem : Ventus urens in viis quæ sunt in deserto viæ filiæ populi mei, non ad ventilandum et ad purgandum.
Jeremiah 4 12 Spiritus plenus ex his veniet mihi, et nunc ego loquar judicia mea cum eis.
Jeremiah 4 13 Ecce quasi nubes ascendet : et quasi tempestas currus ejus, velociores aquilis equi illius. Væ nobis ! quoniam vastati sumus.
Jeremiah 4 14 Lava a malitia cor tuum, Jerusalem, ut salva fias : usquequo morabuntur in te cogitationes noxiæ ?
Jeremiah 4 15 Vox enim annuntiantis a Dan, et notum facientis idolum de monte Ephraim.
Jeremiah 4 16 Dicite gentibus : Ecce auditum est in Jerusalem custodes venire de terra longinqua, et dare super civitates Juda vocem suam :
Jeremiah 4 17 quasi custodes agrorum facti sunt super eam in gyro, quia me ad iracundiam provocavit, dicit Dominus.
Jeremiah 4 18 Viæ tuæ et cogitationes tuæ fecerunt hæc tibi : ista malitia tua, quia amara, quia tetigit cor tuum.
Jeremiah 4 19 Ventrem meum, ventrem meum doleo, sensus cordis mei turbati sunt in me. Non tacebo, quoniam vocem buccinæ audivit anima mea, clamorem prælii.
Jeremiah 4 20 Contritio super contritionem vocata est : et vastata est omnis terra, repente vastata sunt tabernacula mea, subito pelles meæ.
Jeremiah 4 21 Usquequo videbo fugientem, audiam vocem buccinæ ?
Jeremiah 4 22 quia stultus populus meus me non cognovit. Filii insipientes sunt et vecordes : sapientes sunt ut faciant mala, bene autem facere nescierunt.
Jeremiah 4 23 Aspexi terram, et ecce vacua erat et nihili : et cælos, et non erat lux in eis.
Jeremiah 4 24 Vidi montes, et ecce movebantur : et omnes colles conturbati sunt.
Jeremiah 4 25 Intuitus sum, et non erat homo : et omne volatile cæli recessit.
Jeremiah 4 26 Aspexi, et ecce Carmelus desertus, et omnes urbes ejus destructæ sunt a facie Domini, et a facie iræ furoris ejus.
Jeremiah 4 27 Hæc enim dicit Dominus : Deserta erit omnis terra, sed tamen consummationem non faciam.
Jeremiah 4 28 Lugebit terra, et mœrebunt cæli desuper, eo quod locutus sum. Cogitavi, et non pœnituit me, nec aversus sum ab eo.
Jeremiah 4 29 A voce equitis et mittentis sagittam fugit omnis civitas : ingressi sunt ardua, et ascenderunt rupes : universæ urbes derelictæ sunt, et non habitat in eis homo.
Jeremiah 4 30 Tu autem vastata, quid facies ? Cum vestieris te coccino, cum ornata fueris monili aureo, et pinxeris stibio oculos tuos, frustra componeris : contempserunt te amatores tui, animam tuam quærent.
Jeremiah 4 31 Vocem enim quasi parturientis audivi, angustias ut puerperæ : vox filiæ Sion intermorientis, expandentisque manus suas : Væ mihi quia defecit anima mea propter interfectos !
Jeremiah 5 1 Circuite vias Jerusalem, et aspicite, et considerate, et quærite in plateis ejus an inveniatis virum facientem judicium, et quærentem fidem : et propitius ero ei.
Jeremiah 5 2 Quod si etiam, Vivit Dominus, dixerunt, et hac falso jurabunt.
Jeremiah 5 3 Domine, oculi tui respiciunt fidem : percussisti eos, et non doluerunt : attrivisti eos, et renuerunt accipere disciplinam : induraverunt facies suas supra petram, et noluerunt reverti.
Jeremiah 5 4 Ego autem dixi : Forsitan pauperes sunt et stulti, ignorantes viam Domini, judicium Dei sui.
Jeremiah 5 5 Ibo igitur ad optimates, et loquar eis : ipsi enim cognoverunt viam Domini, judicium Dei sui : et ecce magis hi simul confregerunt jugum, ruperunt vincula.
Jeremiah 5 6 Idcirco percussit eos leo de silva, lupus ad vesperam vastavit eos : pardus vigilans super civitates eorum : omnis qui egressus fuerit ex eis capietur, quia multiplicatæ sunt prævaricationes eorum, confortatæ sunt aversiones eorum.
Jeremiah 5 7 Super quo propitius tibi esse potero ? Filii tui dereliquerunt me, et jurant in his qui non sunt dii. Saturavi eos, et mœchati sunt, et in domo meretricis luxuriabantur.
Jeremiah 5 8 Equi amatores et emissarii facti sunt : unusquisque ad uxorem proximi sui hinniebat.
Jeremiah 5 9 Numquid super his non visitabo, dicit Dominus, et in gente tali non ulciscetur anima mea ?
Jeremiah 5 10 Ascendite muros ejus, et dissipate, consummationem autem nolite facere : auferte propagines ejus, quia non sunt Domini.
Jeremiah 5 11 Prævaricatione enim prævaricata est in me domus Israël, et domus Juda, ait Dominus.
Jeremiah 5 12 Negaverunt Dominum, et dixerunt : Non est ipse : neque veniet super nos malum : gladium et famem non videbimus.
Jeremiah 5 13 Prophetæ fuerunt in ventum locuti, et responsum non fuit in eis. Hæc ergo evenient illis.
Jeremiah 5 14 Hæc dicit Dominus Deus exercituum : Quia locuti estis verbum istud, ecce ego do verba mea in ore tuo in ignem, et populum istum in ligna, et vorabit eos.
Jeremiah 5 15 Ecce ego adducam super vos gentem de longinquo, domus Israël, ait Dominus, gentem robustam, gentem antiquam, gentem cujus ignorabis linguam, nec intelliges quid loquatur.
Jeremiah 5 16 Pharetra ejus quasi sepulchrum patens, universi fortes.
Jeremiah 5 17 Et comedet segetes tuas et panem tuum, devorabit filios tuos et filias tuas, comedet gregem tuum et armenta tua, comedet vineam tuam et ficum tuam, et conteret urbes munitas tuas, in quibus tu habes fiduciam, gladio.
Jeremiah 5 18 Verumtamen in diebus illis, ait Dominus, non faciam vos in consummationem.
Jeremiah 5 19 Quod si dixeritis : Quare fecit nobis Dominus Deus noster hæc omnia ? dices ad eos : Sicut dereliquistis me, et servistis deo alieno in terra vestra, sic servietis alienis in terra non vestra.
Jeremiah 5 20 Annuntiate hoc domui Jacob, et auditum facite in Juda, dicentes :
Jeremiah 5 21 Audi, popule stulte, qui non habes cor : qui habentes oculos, non videtis; et aures, et non auditis.
Jeremiah 5 22 Me ergo non timebitis, ait Dominus, et a facie mea non dolebitis : qui posui arenam terminum mari, præceptum sempiternum quod non præteribit : et commovebuntur, et non poterunt : et intumescent fluctus ejus, et non transibunt illud ?
Jeremiah 5 23 Populo autem huic factum est cor incredulum et exasperans : recesserunt, et abierunt.
Jeremiah 5 24 Et non dixerunt in corde suo : Metuamus Dominum Deum nostrum, qui dat nobis pluviam temporaneam et serotinam in tempore suo, plenitudinem annuæ messis custodientem nobis.
Jeremiah 5 25 Iniquitates vestræ declinaverunt hæc, et peccata vestra prohibuerunt bonum a vobis,
Jeremiah 5 26 quia inventi sunt in populo meo impii insidiantes quasi aucupes, laqueos ponentes et pedicas ad capiendos viros.
Jeremiah 5 27 Sicut decipula plena avibus, sic domus eorum plenæ dolo : ideo magnificati sunt et ditati.
Jeremiah 5 28 Incrassati sunt et impinguati, et præterierunt sermones meos pessime. Causam viduæ non judicaverunt, causam pupilli non direxerunt, et judicium pauperum non judicaverunt.
Jeremiah 5 29 Numquid super his non visitabo, dicit Dominus, aut super gentem hujuscemodi non ulciscetur anima mea ?
Jeremiah 5 30 Stupor et mirabilia facta sunt in terra :
Jeremiah 5 31 prophetæ prophetabant mendacium, et sacerdotes applaudebant manubus suis, et populus meus dilexit talia. Quid igitur fiet in novissimo ejus ?
Jeremiah 6 1 Confortamini, filii Benjamin, in medio Jerusalem : et in Thecua clangite buccina, et super Bethacarem levate vexillum, quia malum visum est ab aquilone, et contritio magna.
Jeremiah 6 2 Speciosæ et delicatæ assimilavi filiam Sion.
Jeremiah 6 3 Ad eam venient pastores et greges eorum, fixerunt in ea tentoria in circuitu, pascet unusquisque eos qui sub manu sua sunt.
Jeremiah 6 4 Sanctificate super eam bellum : consurgite, et ascendamus in meridie : væ nobis, quia declinavit dies, quia longiores factæ sunt umbræ vesperi !
Jeremiah 6 5 Surgite, et ascendamus in nocte, et dissipemus domus ejus.
Jeremiah 6 6 Quia hæc dicit Dominus exercituum : Cædite lignum ejus, et fundite circa Jerusalem aggerem. Hæc est civitas visitationis, omnis calumnia in medio ejus.
Jeremiah 6 7 Sicut frigidam fecit cisterna aquam suam, sic frigidum fecit malitiam suam. Iniquitas et vastitas audietur in ea, coram me semper infirmitas et plaga.
Jeremiah 6 8 Erudire, Jerusalem, ne forte recedat anima mea a te ; ne forte ponam te desertam, terram inhabitabilem.
Jeremiah 6 9 Hæc dicit Dominus exercituum : Usque ad racemum colligent quasi in vinea reliquias Israël. Converte manum tuam quasi vindemiator ad cartallum.
Jeremiah 6 10 Cui loquar, et quem contestabor ut audiat ? Ecce incircumcisæ aures eorum, et audire non possunt : ecce verbum Domini factum est eis in opprobrium, et non suscipient illud.
Jeremiah 6 11 Idcirco furore Domini plenus sum, laboravi sustinens. Effunde super parvulum foris, et super consilium juvenum simul : vir enim cum muliere capietur, senex cum pleno dierum.
Jeremiah 6 12 Et transibunt domus eorum ad alteros, agri et uxores pariter, quia extendam manum meam super habitantes terram, dicit Dominus :
Jeremiah 6 13 a minore quippe usque ad majorem, omnes avaritiæ student, et a propheta usque ad sacerdotem cuncti faciunt dolum.
Jeremiah 6 14 Et curabunt contritionem filiæ populi mei cum ignominia, dicentes : Pax, pax ! et non erat pax.
Jeremiah 6 15 Confusi sunt, quia abominationem fecerunt : quin potius confusione non sunt confusi, et erubescere nescierunt. Quam ob rem cadent inter ruentes : in tempore visitationis suæ corruent, dicit Dominus.
Jeremiah 6 16 Hæc dicit Dominus : State super vias, et videte, et interrogate de semitis antiquis quæ sit via bona, et ambulate in ea : et invenietis refrigerium animabus vestris. Et dixerunt : Non ambulabimus.
Jeremiah 6 17 Et constitui super vos speculatores : audite vocem tubæ. Et dixerunt : Non audiemus.
Jeremiah 6 18 Ideo audite, gentes, et cognosce, congregatio, quanta ego faciam eis.
Jeremiah 6 19 Audi, terra : ecce ego adducam mala super populum istum, fructum cogitationum ejus, quia verba mea non audierunt, et legem meam projecerunt.
Jeremiah 6 20 Ut quid mihi thus de Saba affertis, et calamum suave olentem de terra longinqua ? Holocautomata vestra non sunt accepta, et victimæ vestræ non placuerunt mihi.
Jeremiah 6 21 Propterea hæc dicit Dominus : Ecce ego dabo in populum istum ruinas : et ruent in eis patres et filii simul, vicinus et proximus peribunt.
Jeremiah 6 22 Hæc dicit Dominus : Ecce populus venit de terra aquilonis, et gens magna consurget a finibus terræ.
Jeremiah 6 23 Sagittam et scutum arripiet : crudelis est et non miserebitur : vox ejus quasi mare sonabit : et super equos ascendent, præparati quasi vir ad prælium adversum te, filia Sion.
Jeremiah 6 24 Audivimus famam ejus, dissolutæ sunt manus nostræ : tribulatio apprehendit nos, dolores ut parturientem.
Jeremiah 6 25 Nolite exire ad agros, et in via ne ambuletis, quoniam gladius inimici, pavor in circuitu.
Jeremiah 6 26 Filia populi mei, accingere cilicio, et conspergere cinere : luctum unigeniti fac tibi, planctum amarum, quia repente veniet vastator super nos.
Jeremiah 6 27 Probatorem dedi te in populo meo robustum : et scies, et probabis viam eorum.
Jeremiah 6 28 Omnes isti principes declinantes, ambulantes fraudulenter, æs et ferrum : universi corrupta sunt.
Jeremiah 6 29 Defecit sufflatorium, in igne consumptum est plumbum : frustra conflavit conflator, malitiæ enim eorum non sunt consumptæ.
Jeremiah 6 30 Argentum reprobum vocate eos, quia Dominus projecit illos.
Jeremiah 7 1 Verbum quod factum est ad Jeremiam a Domino, dicens :
Jeremiah 7 2 Sta in porta domus Domini, et prædica ibi verbum istud, et dic : Audite verbum Domini, omnis Juda, qui ingredimini per portas has ut adoretis Dominum.
Jeremiah 7 3 Hæc dicit Dominus exercituum, Deus Israël : Bonas facite vias vestras, et studia vestra, et habitabo vobiscum in loco isto.
Jeremiah 7 4 Nolite confidere in verbis mendacii, dicentes : Templum Domini, templum Domini, templum Domini est !
Jeremiah 7 5 Quoniam si bene direxeritis vias vestras, et studia vestra : si feceritis judicium inter virum et proximum ejus :
Jeremiah 7 6 advenæ, et pupillo, et viduæ non feceritis calumniam, nec sanguinem innocentem effuderitis in loco hoc, et post deos alienos non ambulaveritis in malum vobismetipsis :
Jeremiah 7 7 habitabo vobiscum in loco isto, in terra quam dedi patribus vestris a sæculo et usque in sæculum.
Jeremiah 7 8 Ecce vos confiditis vobis in sermonibus mendacii, qui non proderunt vobis :
Jeremiah 7 9 furari, occidere, adulterari, jurare mendaciter, libare Baalim, et ire post deos alienos quos ignoratis :
Jeremiah 7 10 et venistis, et stetistis coram me in domo hac, in qua invocatum est nomen meum, et dixistis : Liberati sumus, eo quod fecerimus omnes abominationes istas.
Jeremiah 7 11 Numquid ergo spelunca latronum facta est domus ista, in qua invocatum est nomen meum in oculis vestris ? Ego, ego sum : ego vidi, dicit Dominus.
Jeremiah 7 12 Ite ad locum meum in Silo, ubi habitavit nomen meum a principio, et videte quæ fecerim ei propter malitiam populi mei Israël.
Jeremiah 7 13 Et nunc, quia fecistis omnia opera hæc, dicit Dominus, et locutus sum ad vos mane consurgens, et loquens, et non audistis : et vocavi vos, et non respondistis :
Jeremiah 7 14 faciam domui huic, in qua invocatum est nomen meum, et in qua vos habetis fiduciam, et loco quem dedi vobis et patribus vestris, sicut feci Silo :
Jeremiah 7 15 et projiciam vos a facie mea sicut projeci omnes fratres vestros, universum semen Ephraim.
Jeremiah 7 16 Tu ergo, noli orare pro populo hoc, nec assumas pro eis laudem et orationem. et non obsistas mihi, quia non exaudiam te.
Jeremiah 7 17 Nonne vides quid isti faciunt in civitatibus Juda, et in plateis Jerusalem ?
Jeremiah 7 18 Filii colligunt ligna, et patres succendunt ignem, et mulieres conspergunt adipem, ut faciant placentas reginæ cæli, et libent diis alienis, et me ad iracundiam provocent.
Jeremiah 7 19 Numquid me ad iracundiam provocant ? dicit Dominus ; nonne semetipsos in confusionem vultus sui ?
Jeremiah 7 20 Ideo hæc dicit Dominus Deus : Ecce furor meus et indignatio mea conflatur super locum istum, super viros, et super jumenta, et super lignum regionis, et super fruges terræ : et succendetur, et non extinguetur.
Jeremiah 7 21 Hæc dicit Dominus exercituum, Deus Israël : Holocautomata vestra addite victimis vestris, et comedite carnes :
Jeremiah 7 22 quia non sum locutus cum patribus vestris, et non præcepi eis, in die qua eduxi eos de terra Ægypti, de verbo holocautomatum et victimarum :
Jeremiah 7 23 sed hoc verbum præcepi eis, dicens : Audite vocem meam, et ero vobis Deus, et vos eritis mihi populus : et ambulate in omni via quam mandavi vobis, ut bene sit vobis.
Jeremiah 7 24 Et non audierunt, nec inclinaverunt aurem suam : sed abierunt in voluntatibus et in pravitate cordis sui mali : factique sunt retrorsum, et non in ante,
Jeremiah 7 25 a die qua egressi sunt patres eorum de terra Ægypti usque ad diem hanc. Et misi ad vos omnes servos meos prophetas per diem consurgens diluculo, et mittens :
Jeremiah 7 26 et non audierunt me, nec inclinaverunt aurem suam : sed induraverunt cervicem suam, et pejus operati sunt quam patres eorum.
Jeremiah 7 27 Et loqueris ad eos omnia verba hæc, et non audient te : et vocabis eos, et non respondebunt tibi.
Jeremiah 7 28 Et dices ad eos : Hæc est gens quæ non audivit vocem Domini Dei sui, nec recepit disciplinam ; periit fides, et ablata est de ore eorum.
Jeremiah 7 29 Tonde capillum tuum, et projice, et sume in directum planctum, quia projecit Dominus et reliquit generationem furoris sui :
Jeremiah 7 30 quia fecerunt filii Juda malum in oculis meis, dicit Dominus. Posuerunt offendicula sua in domo in qua invocatum est nomen meum, ut polluerent eam :
Jeremiah 7 31 et ædificaverunt excelsa Topheth, quæ est in valle filii Ennom, ut incenderent filios suos et filias suas igni, quæ non præcepi, nec cogitavi in corde meo.
Jeremiah 7 32 Ideo ecce dies venient, dicit Dominus, et non dicetur amplius Topheth, et vallis filii Ennom, sed vallis interfectionis : et sepelient in Topheth, eo quod non sit locus.
Jeremiah 7 33 Et erit morticinum populi hujus in cibos volucribus cæli, et bestiis terræ, et non erit qui abigat.
Jeremiah 7 34 Et quiescere faciam de urbibus Juda, et de plateis Jerusalem, vocem gaudii et vocem lætitiæ, vocem sponsi et vocem sponsæ : in desolationem enim erit terra.
Jeremiah 8 1 In illo tempore, ait Dominus, ejicient ossa regum Juda, et ossa principum ejus, et ossa sacerdotum, et ossa prophetarum, et ossa eorum qui habitaverunt Jerusalem, de sepulchris suis :
Jeremiah 8 2 et expandent ea ad solem, et lunam, et omnem militiam cæli, quæ dilexerunt, et quibus servierunt, et post quæ ambulaverunt, et quæ quæsierunt, et adoraverunt. Non colligentur, et non sepelientur : in sterquilinium super faciem terræ erunt.
Jeremiah 8 3 Et eligent magis mortem quam vitam, omnes qui residui fuerint de cognatione hac pessima, in universis locis quæ derelicta sunt, ad quæ ejeci eos, dicit Dominus exercituum.
Jeremiah 8 4 Et dices ad eos : Hæc dicit Dominus : Numquid qui cadit non resurget ? et qui aversus est non revertetur ?
Jeremiah 8 5 Quare ergo aversus est populus iste in Jerusalem aversione contentiosa ? Apprehenderunt mendacium, et noluerunt reverti.
Jeremiah 8 6 Attendi, et auscultavi : nemo quod bonum est loquitur ; nullus est qui agat pœnitentiam super peccato suo, dicens : Quid feci ? Omnes conversi sunt ad cursum suum, quasi equus impetu vadens ad prælium.
Jeremiah 8 7 Milvus in cælo cognovit tempus suum : turtur, et hirundo, et ciconia custodierunt tempus adventus sui : populus autem meus non cognovit judicium Domini.
Jeremiah 8 8 Quomodo dicitis : Sapientes nos sumus, et lex Domini nobiscum est ? Vere mendacium operatus est stylus mendax scribarum !
Jeremiah 8 9 Confusi sunt sapientes, perterriti et capti sunt : verbum enim Domini projecerunt, et sapientia nulla est in eis.
Jeremiah 8 10 Propterea dabo mulieres eorum exteris, agros eorum hæredibus, quia a minimo usque ad maximum, omnes avaritiam sequuntur : a propheta usque ad sacerdotem, cuncti faciunt mendacium.
Jeremiah 8 11 Et sanabunt contritionem filiæ populi mei ad ignominiam, dicentes : Pax, pax ! cum non esset pax.
Jeremiah 8 12 Confusi sunt, quia abominationem fecerunt : quinimmo confusione non sunt confusi, et erubescere nescierunt. Idcirco cadent inter corruentes : in tempore visitationis suæ corruent, dicit Dominus.
Jeremiah 8 13 Congregans congregabo eos, ait Dominus. Non est uva in vitibus, et non sunt ficus in ficulnea : folium defluxit, et dedi eis quæ prætergressa sunt.
Jeremiah 8 14 Quare sedemus ? convenite, et ingrediamur civitatem munitam, et sileamus ibi, quia Dominus Deus noster silere nos fecit, et potum dedit nobis aquam fellis : peccavimus enim Domino.
Jeremiah 8 15 Exspectavimus pacem, et non erat bonum : tempus medelæ, et ecce formido.
Jeremiah 8 16 A Dan auditus est fremitus equorum ejus : a voce hinnituum pugnatorum ejus commota est omnis terra : et venerunt, et devoraverunt terram, et plenitudinem ejus, urbem et habitatores ejus.
Jeremiah 8 17 Quia ecce ego mittam vobis serpentes regulos, quibus non est incantatio : et mordebunt vos, ait Dominus.
Jeremiah 8 18 Dolor meus super dolorem, in me cor meum mœrens.
Jeremiah 8 19 Ecce vox clamoris filiæ populi mei de terra longinqua : Numquid Dominus non est in Sion ? aut rex ejus non est in ea ? Quare ergo me ad iracundiam concitaverunt in sculptilibus suis, et vanitatibus alienis ?
Jeremiah 8 20 Transiit messis, finita est æstas, et nos salvati non sumus.
Jeremiah 8 21 Super contritione filiæ populi mei contritus sum, et contristatus : stupor obtinuit me.
Jeremiah 8 22 Numquid resina non est in Galaad ? aut medicus non est ibi ? Quare igitur non est obducta cicatrix filiæ populi mei ?
Jeremiah 9 1 Quis dabit capiti meo aquam, et oculis meis fontem lacrimarum, et plorabo die ac nocte interfectos filiæ populi mei ?
Jeremiah 9 2 Quis dabit me in solitudine diversorium viatorum, et derelinquam populum meum et recedam ab eis ? Quia omnes adulterati sunt, cœtus prævaricatorum.
Jeremiah 9 3 Et extenderunt linguam suam quasi arcum mendacii et non veritatis. Confortati sunt in terra, quia de malo ad malum egressi sunt, et me non cognoverunt, dicit Dominus.
Jeremiah 9 4 Unusquisque se a proximo suo custodiat, et in omni fratre suo non habeat fiduciam : quia omnis frater supplantans supplantabit, et omnis amicus fraudulenter incedet,
Jeremiah 9 5 et vir fratrem suum deridebit, et veritatem non loquentur : docuerunt enim linguam suam loqui mendacium : ut inique agerent laboraverunt.
Jeremiah 9 6 Habitatio tua in medio doli : in dolo renuerunt scire me, dicit Dominus.
Jeremiah 9 7 Propterea hæc dicit Dominus exercituum : Ecce ego conflabo, et probabo eos : quid enim aliud faciam a facie filiæ populi mei ?
Jeremiah 9 8 Sagitta vulnerans lingua eorum, dolum locuta est. In ore suo pacem cum amico suo loquitur, et occulte ponit ei insidias.
Jeremiah 9 9 Numquid super his non visitabo, dicit Dominus, aut in gente hujusmodi non ulciscetur anima mea ?
Jeremiah 9 10 Super montes assumam fletum ac lamentum, et super speciosa deserti planctum, quoniam incensa sunt, eo quod non sit vir pertransiens, et non audierunt vocem possidentis : a volucre cæli usque ad pecora transmigraverunt et recesserunt.
Jeremiah 9 11 Et dabo Jerusalem in acervos arenæ, et cubilia draconum : et civitates Juda dabo in desolationem, eo quod non sit habitator.
Jeremiah 9 12 Quis est vir sapiens qui intelligat hoc, et ad quem verbum oris Domini fiat, ut annuntiet istud, quare perierit terra, et exusta sit quasi desertum, eo quod non sit qui pertranseat ?
Jeremiah 9 13 Et dixit Dominus : Quia dereliquerunt legem meam quam dedi eis, et non audierunt vocem meam, et non ambulaverunt in ea :
Jeremiah 9 14 et abierunt post pravitatem cordis sui, et post Baalim, quod didicerunt a patribus suis :
Jeremiah 9 15 idcirco hæc dicit Dominus exercituum, Deus Israël : Ecce ego cibabo populum istum absinthio, et potum dabo eis aquam fellis.
Jeremiah 9 16 Et dispergam eos in gentibus quas non noverunt ipsi et patres eorum, et mittam post eos gladium, donec consumantur.
Jeremiah 9 17 Hæc dicit Dominus exercituum, Deus Israël : Contemplamini, et vocate lamentatrices, et veniant : et ad eas quæ sapientes sunt mittite, et properent :
Jeremiah 9 18 festinent, et assumant super nos lamentum : deducant oculi nostri lacrimas, et palpebræ nostræ defluant aquis.
Jeremiah 9 19 Quia vox lamentationis audita est de Sion : Quomodo vastati sumus, et confusi vehementer ? quia dereliquimus terram, quoniam dejecta sunt tabernacula nostra.
Jeremiah 9 20 Audite ergo, mulieres, verbum Domini, et assumant aures vestræ sermonem oris ejus, et docete filias vestras lamentum, et unaquæque proximam suam planctum :
Jeremiah 9 21 quia ascendit mors per fenestras nostras, ingressa est domos nostras, disperdere parvulos deforis, juvenes de plateis.
Jeremiah 9 22 Loquere : Hæc dicit Dominus : Et cadet morticinum hominis quasi stercus super faciem regionis, et quasi fœnum post tergum metentis, et non est qui colligat.
Jeremiah 9 23 Hæc dicit Dominus : Non glorietur sapiens in sapientia sua, et non glorietur fortis in fortitudine sua, et non glorietur dives in divitiis suis :
Jeremiah 9 24 sed in hoc glorietur, qui gloriatur, scire et nosse me, quia ego sum Dominus qui facio misericordiam, et judicium, et justitiam in terra : hæc enim placent mihi, ait Dominus.
Jeremiah 9 25 Ecce dies veniunt, dicit Dominus, et visitabo super omnem qui circumcisum habet præputium,
Jeremiah 9 26 super Ægyptum, et super Juda, et super Edom, et super filios Ammon, et super Moab, et super omnes qui attonsi sunt in comam, habitantes in deserto : quia omnes gentes habent præputium, omnis autem domus Israël incircumcisi sunt corde.
Jeremiah 10 1 Audite verbum quod locutus est Dominus super vos, domus Israël.
Jeremiah 10 2 Hæc dicit Dominus : Juxta vias gentium nolite discere, et a signis cæli nolite metuere quæ timent gentes,
Jeremiah 10 3 quia leges populorum vanæ sunt. Quia lignum de saltu præcidit opus manus artificis in ascia :
Jeremiah 10 4 argento et auro decoravit illud : clavis et malleis compegit, ut non dissolvatur :
Jeremiah 10 5 in similitudinem palmæ fabricata sunt, et non loquentur : portata tollentur, quia incedere non valent. Nolite ergo timere ea, quia nec male possunt facere nec bene.
Jeremiah 10 6 Non est similis tui, Domine : magnus es tu, et magnum nomen tuum in fortitudine.
Jeremiah 10 7 Quis non timebit te, o rex gentium ? Tuum est enim decus : inter cunctos sapientes gentium, et in universis regnis eorum, nullus est similis tui.
Jeremiah 10 8 Pariter insipientes et fatui probabuntur : doctrina vanitatis eorum lignum est.
Jeremiah 10 9 Argentum involutum de Tharsis affertur, et aurum de Ophaz : opus artificis et manus ærarii, hyacinthus et purpura indumentum eorum ; opus artificum universa hæc.
Jeremiah 10 10 Dominus autem Deus verus est, ipse Deus vivens, et rex sempiternus. Ab indignatione ejus commovebitur terra, et non sustinebunt gentes comminationem ejus.
Jeremiah 10 11 Sic ergo dicetis eis : Dii qui cælos et terram non fecerunt, pereant de terra et de his quæ sub cælo sunt !
Jeremiah 10 12 Qui facit terram in fortitudine sua, præparat orbem in sapientia sua, et prudentia sua extendit cælos :
Jeremiah 10 13 ad vocem suam dat multitudinem aquarum in cælo, et elevat nebulas ab extremitatibus terræ : fulgura in pluviam facit, et educit ventum de thesauris suis.
Jeremiah 10 14 Stultus factus est omnis homo a scientia : confusus est artifex omnis in sculptili, quoniam falsum est quod conflavit, et non est spiritus in eis.
Jeremiah 10 15 Vana sunt, et opus risu dignum : in tempore visitationis suæ peribunt.
Jeremiah 10 16 Non est his similis pars Jacob : qui enim formavit omnia ipse est, et Israël virga hæreditatis ejus : Dominus exercituum nomen illi.
Jeremiah 10 17 Congrega de terra confusionem tuam, quæ habitas in obsidione :
Jeremiah 10 18 quia hæc dicit Dominus : Ecce ego longe projiciam habitatores terræ in hac vice, et tribulabo eos ita ut inveniantur.
Jeremiah 10 19 Væ mihi super contritione mea, pessima plaga mea : ego autem dixi : Plane hæc infirmitas mea est, et portabo illam.
Jeremiah 10 20 Tabernaculum meum vastatum est, omnes funiculi mei dirupti sunt : filii mei exierunt a me, et non subsistunt. Non est qui extendat ultra tentorium meum, et erigat pelles meas.
Jeremiah 10 21 Quia stulte egerunt pastores, et Dominus non quæsierunt : propterea non intellexerunt, et omnis grex eorum dispersus est.
Jeremiah 10 22 Vox auditionis ecce venit, et commotio magna de terra aquilonis, ut ponat civitates Juda solitudinem, et habitaculum draconum.
Jeremiah 10 23 Scio, Domine, quia non est hominis via ejus, nec viri est ut ambulet, et dirigat gressus suos.
Jeremiah 10 24 Corripe me, Domine, verumtamen in judicio, et non in furore tuo, ne forte ad nihilum redigas me.
Jeremiah 10 25 Effunde indignationem tuam super gentes quæ non cognoverunt te, et super provincias quæ nomen tuum non invocaverunt, quia comederunt Jacob, et devoraverunt eum, et consumpserunt illum, et decus ejus dissipaverunt.
Jeremiah 11 1 Verbum quod factum est a Domino ad Jeremiam, dicens :
Jeremiah 11 2 Audite verba pacti hujus, et loquimini ad viros Juda, et ad habitatores Jerusalem,
Jeremiah 11 3 et dices ad eos : Hæc dicit Dominus Deus Israël : Maledictus vir qui non audierit verba pacti hujus
Jeremiah 11 4 quod præcepi patribus vestris, in die qua eduxi eos de terra Ægypti, de fornace ferrea, dicens : Audite vocem meam, et facite omnia quæ præcipio vobis, et eritis mihi in populum, et ego ero vobis in Deum :
Jeremiah 11 5 ut suscitem juramentum quod juravi patribus vestris, daturum me eis terram fluentem lacte et melle, sicut est dies hæc. Et respondi, et dixi : Amen, Domine.
Jeremiah 11 6 Et dixit Dominus ad me : Vociferare omnia verba hæc in civitatibus Juda, et foris Jerusalem, dicens : Audite verba pacti hujus, et facite illa,
Jeremiah 11 7 quia contestans contestatus sum patres vestros, in die qua eduxi eos de terra Ægypti, usque ad diem hanc : mane consurgens contestatus sum, et dixi : Audite vocem meam.
Jeremiah 11 8 Et non audierunt, nec inclinaverunt aurem suam, sed abierunt, unusquisque in pravitate cordis sui mali : et induxi super eos omnia verba pacti hujus quod præcepi ut facerent, et non fecerunt.
Jeremiah 11 9 Et dixit Dominus ad me : Inventa est conjuratio in viris Juda et in habitatoribus Jerusalem.
Jeremiah 11 10 Reversi sunt ad iniquitates patrum suorum priores, qui noluerunt audire verba mea : et hi ergo abierunt post deos alienos, ut servirent eis : irritum fecerunt domus Israël et domus Juda pactum meum, quod pepigi cum patribus eorum.
Jeremiah 11 11 Quam ob rem hæc dicit Dominus : Ecce ego inducam super eos mala de quibus exire non poterunt : et clamabunt ad me, et non exaudiam eos.
Jeremiah 11 12 Et ibunt civitates Juda et habitatores Jerusalem, et clamabunt ad deos quibus libant, et non salvabunt eos in tempore afflictionis eorum.
Jeremiah 11 13 Secundum numerum enim civitatum tuarum erant dii tui, Juda : et secundum numerum viarum Jerusalem, posuisti aras confusionis, aras ad libandum Baalim.
Jeremiah 11 14 Tu ergo noli orare pro populo hoc, et ne assumas pro eis laudem et orationem, quia non exaudiam in tempore clamoris eorum ad me, in tempore afflictionis eorum.
Jeremiah 11 15 Quid est, quod dilectus meus in domo mea fecit scelera multa ? Numquid carnes sanctæ auferent a te malitias tuas, in quibus gloriata es ?
Jeremiah 11 16 Olivam uberem, pulchram, fructiferam, speciosam, vocavit Dominus nomen tuum : ad vocem loquelæ, grandis exarsit ignis in ea, et combusta sunt fruteta ejus.
Jeremiah 11 17 Et Dominus exercituum qui plantavit te locutus est super te malum, pro malis domus Israël, et domus Juda, quæ fecerunt sibi ad irritandum me, libantes Baalim.
Jeremiah 11 18 Tu autem, Domine, demonstrasti mihi, et cognovi : tunc ostendisti mihi studia eorum.
Jeremiah 11 19 Et ego quasi agnus mansuetus, qui portatur ad victimam : et non cognovi quia cogitaverunt super me consilia, dicentes : Mittamus lignum in panem ejus, et eradamus eum de terra viventium, et nomen ejus non memoretur amplius.
Jeremiah 11 20 Tu autem, Domine Sabaoth, qui judicas juste, et probas renes et corda, videam ultionem tuam ex eis : tibi enim revelavi causam meam.
Jeremiah 11 21 Propterea hæc dicit Dominus ad viros Anathoth, qui quærunt animam tuam, et dicunt : Non prophetabis in nomine Domini, et non morieris in manibus nostris :
Jeremiah 11 22 propterea hæc dicit Dominus exercituum : Ecce ego visitabo super eos : juvenes morientur in gladio, filii eorum et filiæ eorum morientur in fame.
Jeremiah 11 23 Et reliquiæ non erunt ex eis : inducam enim malum super viros Anathoth, annum visitationis eorum.
Jeremiah 12 1 Justus quidem tu es, Domine, si disputem tecum : verumtamen justa loquar ad te : Quare via impiorum prosperatur, bene est omnibus qui prævaricantur, et inique agunt ?
Jeremiah 12 2 Plantasti eos, et radicem miserunt : proficiunt, et faciunt fructum : prope es tu ori eorum, et longe a renibus eorum.
Jeremiah 12 3 Et tu, Domine, nosti me, vidisti me, et probasti cor meum tecum. Congrega eos quasi gregem ad victimam, et sanctifica eos in die occisionis.
Jeremiah 12 4 Usquequo lugebit terra, et herba omnis regionis siccabitur, propter malitiam habitantium in ea ? Consumptum est animal, et volucre, quoniam dixerunt : Non videbit novissima nostra.
Jeremiah 12 5 Si cum peditibus currens laborasti, quomodo contendere poteris cum equis ? Cum autem in terra pacis securus fueris, quid facies in superbia Jordanis ?
Jeremiah 12 6 Nam et fratres tui, et domus patris tui, etiam ipsi pugnaverunt adversum te, et clamaverunt post te plena voce : ne credas eis, cum locuti fuerint tibi bona.
Jeremiah 12 7 Reliqui domum meam, dimisi hæreditatem meam : dedi dilectam animam meam in manu inimicorum ejus.
Jeremiah 12 8 Facta est mihi hæreditas mea quasi leo in silva : dedit contra me vocem, ideo odivi eam.
Jeremiah 12 9 Numquid avis discolor hæreditas mea mihi ? numquid avis tincta per totum ? Venite, congregamini, omnes bestiæ terræ, properate ad devorandum.
Jeremiah 12 10 Pastores multi demoliti sunt vineam meam, conculcaverunt partem meam, dederunt portionem meam desiderabilem in desertum solitudinis.
Jeremiah 12 11 Posuerunt eam in dissipationem, luxitque super me : desolatione desolata est omnis terra, quia nullus est qui recogitet corde.
Jeremiah 12 12 Super omnes vias deserti venerunt vastatores, quia gladius Domini devorabit : ab extremo terræ usque ad extremum ejus, non est pax universæ carni.
Jeremiah 12 13 Seminaverunt triticum, et spinas messuerunt : hæreditatem acceperunt, et non eis proderit. Confundemini a fructibus vestris propter iram furoris Domini.
Jeremiah 12 14 Hæc dicit Dominus adversum omnes vicinos meos pessimos, qui tangunt hæreditatem quam distribui populo meo Israël : Ecce ego evellam eos de terra sua, et domum Juda evellam de medio eorum.
Jeremiah 12 15 Et cum evulsero eos, convertar, et miserebor eorum, et reducam eos, virum ad hæreditatem suam, et virum in terram suam.
Jeremiah 12 16 Et erit : si eruditi didicerint vias populi mei, ut jurent in nomine meo : Vivit Dominus ! sicut docuerunt populum meum jurare in Baal, ædificabuntur in medio populi mei.
Jeremiah 12 17 Quod si non audierint, evellam gentem illam evulsione et perditione, ait Dominus.
Jeremiah 13 1 Hæc dicit Dominus ad me : Vade, et posside tibi lumbare lineum, et pones illud super lumbos tuos, et in aquam non inferes illud.
Jeremiah 13 2 Et possedi lumbare, juxta verbum Domini, et posui circa lumbos meos.
Jeremiah 13 3 Et factus est sermo Domini ad me secundo, dicens :
Jeremiah 13 4 Tolle lumbare quod possedisti, quod est circa lumbos tuos : et surgens vade ad Euphraten, et absconde ibi illud in foramine petræ.
Jeremiah 13 5 Et abii, et abscondi illud in Euphrate, sicut præceperat mihi Dominus.
Jeremiah 13 6 Et factum est post dies plurimos, dixit Dominus ad me : Surge, vade ad Euphraten, et tolle inde lumbare quod præcepi tibi ut absconderes illud ibi.
Jeremiah 13 7 Et abii ad Euphraten, et fodi, et tuli lumbare de loco ubi absconderam illud : et ecce computruerat lumbare, ita ut nulli usui aptum esset.
Jeremiah 13 8 Et factum est verbum Domini ad me, dicens :
Jeremiah 13 9 Hæc dicit Dominus : Sic putrescere faciam superbiam Juda, et superbiam Jerusalem multam :
Jeremiah 13 10 populum istum pessimum qui nolunt audire verba mea, et ambulant in pravitate cordis sui, abieruntque post deos alienos ut servirent eis et adorarent eos : et erunt sicut lumbare istud, quod nulli usui aptum est.
Jeremiah 13 11 Sicut enim adhæret lumbare ad lumbos viri, sic agglutinavi mihi omnem domum Israël, et omnem domum Juda, dicit Dominus, ut essent mihi in populum, et in nomen, et in laudem, et in gloriam, et non audierunt.
Jeremiah 13 12 Dices ergo ad eos sermonem istum : Hæc dicit Dominus Deus Israël : Omnis laguncula implebitur vino. Et dicent ad te : Numquid ignoramus quia omnis laguncula implebitur vino ?
Jeremiah 13 13 Et dices ad eos : Hæc dicit Dominus : Ecce ego implebo omnes habitatores terræ hujus, et reges qui sedent de stirpe David super thronum ejus, et sacerdotes, et prophetas, et omnes habitatores Jerusalem, ebrietate.
Jeremiah 13 14 Et dispergam eos virum a fratre suo, et patres et filios pariter, ait Dominus. Non parcam, et non concedam : neque miserebor, ut non disperdam eos.
Jeremiah 13 15 Audite, et auribus percipite : nolite elevari, quia Dominus locutus est.
Jeremiah 13 16 Date Domino Deo vestro gloriam antequam contenebrescat, et antequam offendant pedes vestri ad montes caliginosos : exspectabitis lucem, et ponet eam in umbram mortis, et in caliginem.
Jeremiah 13 17 Quod si hoc non audieritis, in abscondito plorabit anima mea a facie superbiæ : plorans plorabit, et deducet oculus meus lacrimam, quia captus est grex Domini.
Jeremiah 13 18 Dic regi et dominatrici : Humiliamini, sedete, quoniam descendit de capite vestro corona gloriæ vestræ.
Jeremiah 13 19 Civitates austri clausæ sunt, et non est qui aperiat. Translata est omnis Juda transmigratione perfecta.
Jeremiah 13 20 Levate oculos vestros, et videte qui venitis ab aquilone : ubi est grex qui datus est tibi, pecus inclytum tuum ?
Jeremiah 13 21 Quod dices cum visitaverit te ? tu enim docuisti eos adversum te, et erudisti in caput tuum. Numquid non dolores apprehendent te, quasi mulierem parturientem ?
Jeremiah 13 22 Quod si dixeris in corde tuo : Quare venerunt mihi hæc ? propter multitudinem iniquitatis tuæ revelata sunt verecundiora tua, pollutæ sunt plantæ tuæ.
Jeremiah 13 23 Si mutare potest Æthiops pellem suam, aut pardus varietates suas, et vos poteritis bene facere, cum didiceritis malum.
Jeremiah 13 24 Et disseminabo eos quasi stipulam quæ vento raptatur in deserto.
Jeremiah 13 25 Hæc sors tua, parsque mensuræ tuæ a me, dicit Dominus, quia oblita es mei, et confisa es in mendacio.
Jeremiah 13 26 Unde et ego nudavi femora tua contra faciem tuam, et apparuit ignominia tua,
Jeremiah 13 27 adulteria tua, et hinnitus tuus, scelus fornicationis tuæ : super colles in agro vidi abominationes tuas. Væ tibi, Jerusalem ! non mundaberis post me : usquequo adhuc ?
Jeremiah 14 1 Quod factum est verbum Domini ad Jeremiam, de sermonibus siccitatis.
Jeremiah 14 2 Luxit Judæa et portæ ejus corruerunt, et obscuratæ sunt in terra, et clamor Jerusalem ascendit.
Jeremiah 14 3 Majores miserunt minores suos ad aquam : venerunt ad hauriendum ; non invenerunt aquam, reportaverunt vasa sua vacua. Confusi sunt, et afflicti, et operuerunt capita sua.
Jeremiah 14 4 Propter terræ vastitatem, quia non venit pluvia in terram, confusi sunt agricolæ : operuerunt capita sua.
Jeremiah 14 5 Nam et cerva in agro peperit, et reliquit, quia non erat herba.
Jeremiah 14 6 Et onagri steterunt in rupibus, traxerunt ventum quasi dracones, defecerunt oculi eorum, quia non erat herba.
Jeremiah 14 7 Si iniquitates nostræ responderint nobis, Domine, fac propter nomen tuum : quoniam multæ sunt aversiones nostræ, tibi peccavimus.
Jeremiah 14 8 Exspectatio Israël, salvator ejus in tempore tribulationis, quare quasi colonus futurus es in terra, et quasi viator declinans ad manendum ?
Jeremiah 14 9 Quare futurus es velut vir vagus, ut fortis qui non potest salvare ? Tu autem in nobis es, Domine, et nomen tuum invocatum est super nos : ne derelinquas nos.
Jeremiah 14 10 Hæc dicit Dominus populo huic, qui dilexit movere pedes suos, et non quievit, et Domino non placuit : nunc recordabitur iniquitatum eorum, et visitabit peccata eorum.
Jeremiah 14 11 Et dixit Dominus ad me : Noli orare pro populo isto in bonum.
Jeremiah 14 12 Cum jejunaverint, non exaudiam preces eorum : et si obtulerint holocautomata et victimas, non suscipiam ea, quoniam gladio, et fame, et peste consumam eos.
Jeremiah 14 13 Et dixi : A, a, a, Domine Deus : prophetæ dicunt eis : Non videbitis gladium, et fames non erit in vobis : sed pacem veram dabit vobis in loco isto.
Jeremiah 14 14 Et dicit Dominus ad me : Falso prophetæ vaticinantur in nomine meo : non misi eos, et non præcepi eis, neque locutus sum ad eos. Visionem mendacem, et divinationem, et fraudulentiam, et seductionem cordis sui, prophetant vobis.
Jeremiah 14 15 Idcirco hæc dicit Dominus de prophetis qui prophetant in nomine meo, quos ego non misi, dicentes : Gladius et fames non erit in terra hac : In gladio et fame consumentur prophetæ illi.
Jeremiah 14 16 Et populi quibus prophetant erunt projecti in viis Jerusalem præ fame et gladio, et non erit qui sepeliat eos : ipsi et uxores eorum, filii et filiæ eorum : et effundam super eos malum suum.
Jeremiah 14 17 Et dices ad eos verbum istud : Deducant oculi mei lacrimam per noctem et diem, et non taceant, quoniam contritione magna contrita est virgo filia populi mei, plaga pessima vehementer.
Jeremiah 14 18 Si egressus fuero ad agros, ecce occisi gladio : et si introiero in civitatem, ecce attenuati fame. Propheta quoque et sacerdos abierunt in terram quam ignorabant.
Jeremiah 14 19 Numquid projiciens abjecisti Judam ? aut Sion abominata est anima tua ? Quare ergo percussisti nos ita ut nulla sit sanitas ? Exspectavimus pacem, et non est bonum : et tempus curationis, et ecce turbatio.
Jeremiah 14 20 Cognovimus, Domine, impietates nostras, iniquitates patrum nostrorum, quia peccavimus tibi.
Jeremiah 14 21 Ne des nos in opprobrium, propter nomen tuum, neque facias nobis contumeliam solii gloriæ tuæ : recordare, ne irritum facias fœdus tuum nobiscum.
Jeremiah 14 22 Numquid sunt in sculptilibus gentium qui pluant, aut cæli possunt dare imbres ? Nonne tu es Dominus Deus noster, quem exspectavimus ? tu enim fecisti omnia hæc.
Jeremiah 15 1 Et dixit Dominus ad me : Si steterit Moyses et Samuel coram me, non est anima mea ad populum istum : ejice illos a facie mea, et egrediantur.
Jeremiah 15 2 Quod si dixerint ad te : Quo egrediemur ? dices ad eos : Hæc dicit Dominus : Qui ad mortem, ad mortem : et qui ad gladium, ad gladium : et qui ad famem, ad famem : et qui ad captivitatem, ad captivitatem.
Jeremiah 15 3 Et visitabo super eos quatuor species, dicit Dominus : gladium ad occisionem, et canes ad lacerandum, et volatilia cæli et bestias terræ ad devorandum et dissipandum.
Jeremiah 15 4 Et dabo eos in fervorem universis regnis terræ, propter Manassen, filium Ezechiæ, regis Juda, super omnibus quæ fecit in Jerusalem.
Jeremiah 15 5 Quis enim miserebitur tui, Jerusalem, aut quis contristabitur pro te ? aut quis ibit ad rogandum pro pace tua ?
Jeremiah 15 6 Tu reliquisti me, dicit Dominus, retrorsum abiisti : et extendam manum meam super te, et interficiam te : laboravi rogans.
Jeremiah 15 7 Et dispergam eos ventilabro in portis terræ : interfeci et disperdidi populum meum, et tamen a viis suis non sunt reversi.
Jeremiah 15 8 Multiplicatæ sunt mihi viduæ ejus super arenam maris : induxi eis super matrem adolescentis vastatorem meridie : misi super civitates repente terrorem.
Jeremiah 15 9 Infirmata est quæ peperit septem, defecit anima ejus : occidit ei sol cum adhuc esset dies : confusa est, et erubuit : et residuos ejus in gladium dabo in conspectu inimicorum eorum, ait Dominus.
Jeremiah 15 10 Væ mihi, mater mea ! quare genuisti me, virum rixæ, virum discordiæ in universa terra ? Non fœneravi, nec fœneravit mihi quisquam : omnes maledicunt mihi.
Jeremiah 15 11 Dicit Dominus : Si non reliquiæ tuæ in bonum, si non occurri tibi in tempore afflictionis, et in tempore tribulationis adversus inimicum.
Jeremiah 15 12 Numquid fœderabitur ferrum ferro ab aquilone, et æs ?
Jeremiah 15 13 Divitias tuas et thesauros tuos in direptionem dabo gratis, in omnibus peccatis tuis, et in omnibus terminis tuis.
Jeremiah 15 14 Et adducam inimicos tuos de terra quam nescis, quia ignis succensus est in furore meo, super vos ardebit.
Jeremiah 15 15 Tu scis, Domine : recordare mei, et visita me, et tuere me ab his qui persequuntur me : noli in patientia tua suscipere me : scito quoniam sustinui propter te opprobrium.
Jeremiah 15 16 Inventi sunt sermones tui, et comedi eos : et factum est mihi verbum tuum in gaudium et in lætitiam cordis mei, quoniam invocatum est nomen tuum super me, Domine Deus exercituum.
Jeremiah 15 17 Non sedi in concilio ludentium, et gloriatus sum a facie manus tuæ : solus sedebam, quoniam comminatione replesti me.
Jeremiah 15 18 Quare factus est dolor meus perpetuus, et plaga mea desperabilis renuit curari ? facta est mihi quasi mendacium aquarum infidelium.
Jeremiah 15 19 Propter hoc hæc dicit Dominus : Si converteris, convertam te, et ante faciem meam stabis : et si separaveris pretiosum a vili, quasi os meum eris : convertentur ipsi ad te, et tu non converteris ad eos.
Jeremiah 15 20 Et dabo te populo huic in murum æreum, fortem : et bellabunt adversum te, et non prævalebunt, quia ego tecum sum ut salvem te, et eruam te, dicit Dominus :
Jeremiah 15 21 et liberabo te de manu pessimorum, et redimam te de manu fortium.
Jeremiah 16 1 Et factum est verbum Domini ad me, dicens :
Jeremiah 16 2 Non accipies uxorem, et non erunt tibi filii et filiæ in loco isto.
Jeremiah 16 3 Quia hæc dicit Dominus super filios et filias, qui generantur in loco isto, et super matres eorum, quæ genuerunt eos, et super patres eorum, de quorum stirpe sunt nati in terra hac :
Jeremiah 16 4 Mortibus ægrotationum morientur : non plangentur, et non sepelientur : in sterquilinium super faciem terræ erunt : et gladio et fame consumentur, et erit cadaver eorum in escam volatilibus cæli et bestiis terræ.
Jeremiah 16 5 Hæc enim dicit Dominus : Ne ingrediaris domum convivii, neque vadas ad plangendum, neque consoleris eos, quia abstuli pacem meam a populo isto, dicit Dominus, misericordiam, et miserationes.
Jeremiah 16 6 Et morientur grandes et parvi in terra ista : non sepelientur neque plangentur : et non se incident, neque calvitium fiet pro eis.
Jeremiah 16 7 Et non frangent inter eos lugenti panem ad consolandum super mortuo, et non dabunt eis potum calicis ad consolandum super patre suo et matre.
Jeremiah 16 8 Et domum convivii non ingrediaris, ut sedeas cum eis, et comedas, et bibas :
Jeremiah 16 9 quia hæc dicit Dominus exercituum, Deus Israël : Ecce ego auferam de loco isto, in oculis vestris, et in diebus vestris, vocem gaudii et vocem lætitiæ, vocem sponsi et vocem sponsæ.
Jeremiah 16 10 Et cum annuntiaveris populo huic omnia verba hæc, et dixerint tibi : Quare locutus est Dominus super nos omne malum grande istud ? quæ iniquitas nostra ? et quod peccatum nostrum, quod peccavimus Domino Deo nostro ?
Jeremiah 16 11 dices ad eos : Quia dereliquerunt me patres vestri, ait Dominus : et abierunt post deos alienos, et servierunt eis, et adoraverunt eos, et me dereliquerunt, et legem meam non custodierunt.
Jeremiah 16 12 Sed et vos pejus operati estis quam patres vestri : ecce enim ambulat unusquisque post pravitatem cordis sui mali, ut me non audiat.
Jeremiah 16 13 Et ejiciam vos de terra hac in terram quam ignoratis, vos et patres vestri : et servietis ibi diis alienis, die ac nocte, qui non dabunt vobis requiem.
Jeremiah 16 14 Propterea ecce dies veniunt, dicit Dominus, et non dicetur ultra : Vivit Dominus qui eduxit filios Israël de terra Ægypti,
Jeremiah 16 15 sed : Vivit Dominus qui eduxit filios Israël de terra aquilonis, et de universis terris ad quas ejeci eos, et reducam eos in terram suam, quam dedi patribus eorum.
Jeremiah 16 16 Ecce ego mittam piscatores multos, dicit Dominus, et piscabuntur eos : et post hæc mittam eis multos venatores, et venabuntur eos de omni monte, et de omni colle, et de cavernis petrarum.
Jeremiah 16 17 Quia oculi mei super omnes vias eorum : non sunt absconditæ a facie mea, et non fuit occultata iniquitas eorum ab oculis meis.
Jeremiah 16 18 Et reddam primum duplices iniquitates, et peccata eorum : quia contaminaverunt terram meam in morticinis idolorum suorum, et abominationibus suis impleverunt hæreditatem meam.
Jeremiah 16 19 Domine, fortitudo mea, et robur meum, et refugium meum in die tribulationis, ad te gentes venient ab extremis terræ, et dicent : Vere mendacium possederunt patres nostri, vanitatem quæ eis non profuit.
Jeremiah 16 20 Numquid faciet sibi homo deos, et ipsi non sunt dii ?
Jeremiah 16 21 Idcirco ecce ego ostendam eis per vicem hanc, ostendam eis manum meam, et virtutem meam, et scient quia nomen mihi Dominus.
Jeremiah 17 1 Peccatum Juda scriptum est stylo ferreo in ungue adamantino, exaratum super latitudinem cordis eorum, et in cornibus ararum eorum.
Jeremiah 17 2 Cum recordati fuerint filii eorum ararum suarum, et lucorum suorum, lignorumque frondentium, in montibus excelsis,
Jeremiah 17 3 sacrificantes in agro : fortitudinem tuam, et omnes thesauros tuos in direptionem dabo, excelsa tua propter peccata in universis finibus tuis.
Jeremiah 17 4 Et relinqueris sola ab hæreditate tua, quam dedi tibi, et servire te faciam inimicis tuis in terra quam ignoras, quoniam ignem succendisti in furore meo, usque in æternum ardebit.
Jeremiah 17 5 Hæc dicit Dominus : Maledictus homo qui confidit in homine, et ponit carnem brachium suum, et a Domino recedit cor ejus.
Jeremiah 17 6 Erit enim quasi myricæ in deserto, et non videbit cum venerit bonum : sed habitabit in siccitate in deserto, in terra salsuginis et inhabitabili.
Jeremiah 17 7 Benedictus vir qui confidit in Domino, et erit Dominus fiducia ejus.
Jeremiah 17 8 Et erit quasi lignum quod transplantatur super aquas, quod ad humorem mittit radices suas, et non timebit cum venerit æstus : et erit folium ejus viride, et in tempore siccitatis non erit sollicitum, nec aliquando desinet facere fructum.
Jeremiah 17 9 Pravum est cor omnium, et inscrutabile : quis cognoscet illud ?
Jeremiah 17 10 Ego Dominus scrutans cor, et probans renes : qui do unicuique juxta viam suam, et juxta fructum adinventionum suarum.
Jeremiah 17 11 Perdix fovit quæ non peperit : fecit divitias, et non in judicio : in dimidio dierum suorum derelinquet eas, et in novissimo suo erit insipiens.
Jeremiah 17 12 Solium gloriæ altitudinis a principio, locus sanctificationis nostræ.
Jeremiah 17 13 Exspectatio Israël, Domine, omnes qui te derelinquunt confundentur : recedentes a te, in terra scribentur, quoniam dereliquerunt venam aquarum viventium Dominum.
Jeremiah 17 14 Sana me, Domine, et sanabor : salvum me fac, et salvus ero : quoniam laus mea tu es.
Jeremiah 17 15 Ecce ipsi dicunt ad me : Ubi est verbum Domini ? veniat :
Jeremiah 17 16 et ego non sum turbatus, te pastorem sequens : et diem hominis non desideravi, tu scis : quod egressum est de labiis meis, rectum in conspectu tuo fuit.
Jeremiah 17 17 Non sis tu mihi formidini, spes mea tu in die afflictionis.
Jeremiah 17 18 Confundantur qui me persequuntur, et non confundar ego : paveant illi, et non paveam ego : induc super eos diem afflictionis, et duplici contritione contere eos.
Jeremiah 17 19 Hæc dicit Dominus ad me : Vade, et sta in porta filiorum populi, per quam ingrediuntur reges Juda, et egrediuntur, et in cunctis portis Jerusalem :
Jeremiah 17 20 et dices ad eos : Audite verbum Domini, reges Juda, et omnis Juda, cunctique habitatores Jerusalem, qui ingredimini per portas istas.
Jeremiah 17 21 Hæc dicit Dominus : Custodite animas vestras, et nolite portare pondera in die sabbati, nec inferatis per portas Jerusalem,
Jeremiah 17 22 et nolite ejicere onera de domibus vestris in die sabbati, et omne opus non facietis : sanctificate diem sabbati, sicut præcepi patribus vestris.
Jeremiah 17 23 Et non audierunt, nec inclinaverunt aurem suam : sed induraverunt cervicem suam, ne audirent me, et ne acciperent disciplinam.
Jeremiah 17 24 Et erit : si audieritis me, dicit Dominus, ut non inferatis onera per portas civitatis hujus in die sabbati : et si sanctificaveritis diem sabbati, ne faciatis in eo omne opus :
Jeremiah 17 25 ingredientur per portas civitatis hujus reges et principes, sedentes super solium David, et ascendentes in curribus et equis, ipsi et principes eorum, viri Juda, et habitatores Jerusalem : et habitabitur civitas hæc in sempiternum.
Jeremiah 17 26 Et venient de civitatibus Juda, et de circuitu Jerusalem, et de terra Benjamin, et de campestribus, et de montuosis, et ab austro, portantes holocaustum, et victimam, et sacrificium, et thus, et inferent oblationem in domum Domini.
Jeremiah 17 27 Si autem non audieritis me ut sanctificetis diem sabbati, et ne portetis onus, et ne inferatis per portas Jerusalem in die sabbati, succendam ignem in portis ejus, et devorabit domos Jerusalem, et non extinguetur.
Jeremiah 18 1 Verbum quod factum est ad Jeremiam a Domino, dicens :
Jeremiah 18 2 Surge, et descende in domum figuli, et ibi audies verba mea.
Jeremiah 18 3 Et descendi in domum figuli, et ecce ipse faciebat opus super rotam.
Jeremiah 18 4 Et dissipatum est vas quod ipse faciebat e luto manibus suis : conversusque fecit illud vas alterum, sicut placuerat in oculis ejus ut faceret.
Jeremiah 18 5 Et factum est verbum Domini ad me, dicens :
Jeremiah 18 6 Numquid sicut figulus iste, non potero vobis facere, domus Israël ? ait Dominus : ecce sicut lutum in manu figuli, sic vos in manu mea, domus Israël.
Jeremiah 18 7 Repente loquar adversum gentem et adversus regnum, ut eradicem, et destruam, et disperdam illud :
Jeremiah 18 8 si pœnitentiam egerit gens illa a malo suo, quod locutus sum adversus eam, agam et ego pœnitentiam super malo quod cogitavi ut facerem ei.
Jeremiah 18 9 Et subito loquar de gente et de regno, ut ædificem et plantem illud,
Jeremiah 18 10 si fecerit malum in oculis meis, ut non audiat vocem meam, pœnitentiam agam super bono quod locutus sum ut facerem ei.
Jeremiah 18 11 Nunc ergo dic viro Juda, et habitatoribus Jerusalem, dicens : Hæc dicit Dominus : Ecce ego fingo contra vos malum, et cogito contra vos cogitationem : revertatur unusquisque a via sua mala, et dirigite vias vestras et studia vestra.
Jeremiah 18 12 Qui dixerunt : Desperavimus : post cogitationes enim nostras ibimus, et unusquisque pravitatem cordis sui mali faciemus.
Jeremiah 18 13 Ideo hæc dicit Dominus : Interrogate gentes : quis audivit talia horribilia, quæ fecit nimis virgo Israël ?
Jeremiah 18 14 Numquid deficiet de petra agri nix Libani ? aut evelli possunt aquæ erumpentes frigidæ, et defluentes ?
Jeremiah 18 15 Quia oblitus est mei populus meus, frustra libantes, et impingentes in viis suis, in semitis sæculi, ut ambularent per eas in itinere non trito,
Jeremiah 18 16 ut fieret terra eorum in desolationem, et in sibilum sempiternum : omnis qui præterierit per eam obstupescet, et movebit caput suum.
Jeremiah 18 17 Sicut ventus urens dispergam eos coram inimico : dorsum, et non faciem, ostendam eis in die perditionis eorum.
Jeremiah 18 18 Et dixerunt : Venite, et cogitemus contra Jeremiam cogitationes : non enim peribit lex a sacerdote, neque consilium a sapiente, nec sermo a propheta : venite, et percutiamus eum lingua, et non attendamus ad universos sermones ejus.
Jeremiah 18 19 Attende, Domine, ad me, et audi vocem adversariorum meorum.
Jeremiah 18 20 Numquid redditur pro bono malum, quia foderunt foveam animæ meæ ? Recordare quod steterim in conspectu tuo ut loquerer pro eis bonum, et averterem indignationem tuam ab eis.
Jeremiah 18 21 Propterea da filios eorum in famem, et deduc eos in manus gladii : fiant uxores eorum absque liberis, et viduæ : et viri earum interficiantur morte : juvenes eorum confodiantur gladio in prælio :
Jeremiah 18 22 audiatur clamor de domibus eorum : adduces enim super eos latronem repente, quia foderunt foveam ut caperent me, et laqueos absconderunt pedibus meis.
Jeremiah 18 23 Tu autem, Domine, scis omne consilium eorum adversum me in mortem : ne propitieris iniquitati eorum, et peccatum eorum a facie tua non deleatur : fiant corruentes in conspectu tuo, in tempore furoris tui abutere eis.
Jeremiah 19 1 Hæc dicit Dominus : Vade, et accipe lagunculam figuli testeam a senioribus populi, et a senioribus sacerdotum,
Jeremiah 19 2 et egredere ad vallem filii Ennom, quæ est juxta introitum portæ fictilis : et prædicabis ibi verba quæ ego loquar ad te.
Jeremiah 19 3 Et dices : Audite verbum Domini, reges Juda, et habitatores Jerusalem : Hæc dicit Dominus exercituum, Deus Israël : Ecce ego inducam afflictionem super locum istum, ita ut omnis qui audierit illam tinniant aures ejus,
Jeremiah 19 4 eo quod dereliquerint me, et alienum fecerint locum istum, et libaverunt in eo diis alienis, quos nescierunt, ipsi et patres eorum, et reges Juda, et repleverunt locum istum sanguine innocentum :
Jeremiah 19 5 et ædificaverunt excelsa Baalim, ad comburendos filios suos igni in holocaustum Baalim : quæ non præcepi, nec locutus sum, nec ascenderunt in cor meum.
Jeremiah 19 6 Propterea ecce dies veniunt, dicit Dominus, et non vocabitur amplius locus iste Topheth, et vallis filii Ennom, sed vallis occisionis.
Jeremiah 19 7 Et dissipabo consilium Juda et Jerusalem in loco isto : et subvertam eos gladio in conspectu inimicorum suorum, et in manu quærentium animas eorum : et dabo cadavera eorum escam volatilibus cæli et bestiis terræ.
Jeremiah 19 8 Et ponam civitatem hanc in stuporem, et in sibilum : omnis qui præterierit per eam obstupescet, et sibilabit super universa plaga ejus.
Jeremiah 19 9 Et cibabo eos carnibus filiorum suorum, et carnibus filiarum suarum : et unusquisque carnem amici sui comedet in obsidione, et in angustia in qua concludent eos inimici eorum, et qui quærunt animas eorum.
Jeremiah 19 10 Et conteres lagunculam in oculis virorum qui ibunt tecum,
Jeremiah 19 11 et dices ad eos : Hæc dicit Dominus exercituum : Sic conteram populum istum, et civitatem istam, sicut conteritur vas figuli, quod non potest ultra instaurari : et in Topheth sepelientur, eo quod non sit alius locus ad sepeliendum.
Jeremiah 19 12 Sic faciam loco huic, ait Dominus, et habitatoribus ejus, et ponam civitatem istam sicut Topheth.
Jeremiah 19 13 Et erunt domus Jerusalem, et domus regum Juda, sicut locus Topheth, immundæ, omnes domus in quarum domatibus sacrificaverunt omni militiæ cæli, et libaverunt libamina diis alienis.
Jeremiah 19 14 Venit autem Jeremias de Topheth, quo miserat eum Dominus ad prophetandum, et stetit in atrio domus Domini, et dixit ad omnem populum :
Jeremiah 19 15 Hæc dicit Dominus exercituum, Deus Israël : Ecce ego inducam super civitatem hanc, et super omnes urbes ejus, universa mala quæ locutus sum adversum eam, quoniam induraverunt cervicem suam ut non audirent sermones meos.
Jeremiah 20 1 Et audivit Phassur filius Emmer, sacerdos, qui constitutus erat princeps in domo Domini, Jeremiam prophetantem sermones istos.
Jeremiah 20 2 Et percussit Phassur Jeremiam prophetam, et misit eum in nervum quod erat in porta Benjamin superiori, in domo Domini.
Jeremiah 20 3 Cumque illuxisset in crastinum, eduxit Phassur Jeremiam de nervo, et dixit ad eum Jeremias : Non Phassur vocavit Dominus nomen tuum, sed Pavorem undique.
Jeremiah 20 4 Quia hæc dicit Dominus : Ecce ego dabo te in pavorem, te et omnes amicos tuos : et corruent gladio inimicorum suorum, et oculi tui videbunt : et omnem Judam dabo in manum regis Babylonis, et traducet eos in Babylonem, et percutiet eos gladio.
Jeremiah 20 5 Et dabo universam substantiam civitatis hujus, et omnem laborem ejus, omneque pretium, et cunctos thesauros regum Juda dabo in manu inimicorum eorum : et diripient eos, et tollent, et ducent in Babylonem.
Jeremiah 20 6 Tu autem, Phassur, et omnes habitatores domus tuæ, ibitis in captivitatem : et in Babylonem venies, et ibi morieris, ibique sepelieris tu, et omnes amici tui, quibus prophetasti mendacium.
Jeremiah 20 7 Seduxisti me, Domine, et seductus sum : fortior me fuisti, et invaluisti : factus sum in derisum tota die, omnes subsannant me.
Jeremiah 20 8 Quia jam olim loquor, vociferans iniquitatem, et vastitatem clamito : et factus est mihi sermo Domini in opprobrium, et in derisum tota die.
Jeremiah 20 9 Et dixi : Non recordabor ejus, neque loquar ultra in nomine illius : et factus est in corde meo quasi ignis exæstuans, claususque in ossibus meis, et defeci, ferre non sustinens.
Jeremiah 20 10 Audivi enim contumelias multorum, et terrorem in circuitu : Persequimini, et persequamur eum, ab omnibus viris qui erant pacifici mei, et custodientes latus meum : si quomodo decipiatur, et prævaleamus adversus eum, et consequamur ultionem ex eo.
Jeremiah 20 11 Dominus autem mecum est, quasi bellator fortis : idcirco qui persequuntur me cadent, et infirmi erunt : confundentur vehementer, quia non intellexerunt opprobrium sempiternum, quod numquam delebitur.
Jeremiah 20 12 Et tu, Domine exercituum, probator justi, qui vides renes et cor, videam, quæso, ultionem tuam ex eis : tibi enim revelavi causam meam.
Jeremiah 20 13 Cantate Domino, laudate Dominum, quia liberavit animam pauperis de manu malorum.
Jeremiah 20 14 Maledicta dies in qua natus sum ! dies in qua peperit me mater mea non sit benedicta !
Jeremiah 20 15 Maledictus vir qui annuntiavit patri meo, dicens : Natus est tibi puer masculus, et quasi gaudio lætificavit eum !
Jeremiah 20 16 Sit homo ille ut sunt civitates quæ subvertit Dominus, et non pœnituit eum : audiat clamorem mane, et ululatum in tempore meridiano :
Jeremiah 20 17 qui non me interfecit a vulva, ut fieret mihi mater mea sepulchrum, et vulva ejus conceptus æternus !
Jeremiah 20 18 Quare de vulva egressus sum, ut viderem laborem et dolorem, et sonsumerentur in confusione dies mei ?
Jeremiah 21 1 Verbum quod factum est ad Jeremiam a Domino, quando misit ad eum rex Sedecias Phassur, filium Melchiæ, et Sophoniam, filium Maasiæ, sacerdotem, dicens :
Jeremiah 21 2 Interroga pro nobis Dominum, quia Nabuchodonosor, rex Babylonis, præliatur adversum nos : si forte faciat Dominus nobiscum secundum omnia mirabilia sua, et recedat a nobis.
Jeremiah 21 3 Et dixit Jeremias ad eos : Sic dicetis Sedeciæ :
Jeremiah 21 4 Hæc dicit Dominus Deus Israël : Ecce ego convertam vasa belli, quæ in manibus vestris sunt, et quibus vos pugnatis adversum regem Babylonis, et Chaldæos, qui obsident vos in circuitu murorum : et congregabo ea in medio civitatis hujus.
Jeremiah 21 5 Et debellabo ego vos in manu extenta, et in brachio forti, et in furore, et in indignatione, et in ira grandi.
Jeremiah 21 6 Et percutiam habitatores civitatis hujus : homines et bestiæ pestilentia magna morientur.
Jeremiah 21 7 Et post hæc ait Dominus : Dabo Sedeciam, regem Juda, et servos ejus, et populum ejus, et qui derelicti sunt in civitate hac a peste, et gladio, et fame, in manu Nabuchodonosor regis Babylonis, et in manu inimicorum eorum, et in manu quærentium animam eorum : et percutiet eos in ore gladii, et non flectetur neque parcet, nec miserebitur.
Jeremiah 21 8 Et ad populum hunc dices : Hæc dicit Dominus : Ecce ego do coram vobis viam vitæ, et viam mortis.
Jeremiah 21 9 Qui habitaverit in urbe hac morietur gladio, et fame, et peste : qui autem egressus fuerit, et transfugerit ad Chaldæos, qui obsident vos, vivet, et erit ei anima sua quasi spolium.
Jeremiah 21 10 Posui enim faciem meam super civitatem hanc in malum, et non in bonum, ait Dominus : in manu regis Babylonis dabitur, et exuret eam igni.
Jeremiah 21 11 Et domui regis Juda : Audite verba Domini,
Jeremiah 21 12 domus David : Hæc dicit Dominus : Judicate mane judicium, et eruite vi oppressum de manu calumniantis, ne forte egrediatur ut ignis indignatio mea, et succendatur, et non sit qui extinguat, propter malitiam studiorum vestrorum.
Jeremiah 21 13 Ecce ego ad te, habitatricem vallis solidæ atque campestris, ait Dominus : qui dicitis : Quis percutiet nos ? et quis ingredietur domos nostras ?
Jeremiah 21 14 Et visitabo super vos juxta fructum studiorum vestrorum, dicit Dominus : et succendam ignem in saltu ejus, et devorabit omnia in circuitu ejus.
Jeremiah 22 1 Hæc dicit Dominus : Descende in domum regis Juda, et loqueris ibi verbum hoc,
Jeremiah 22 2 et dices : Audi verbum Domini, rex Juda, qui sedes super solium David : tu et servi tui, et populus tuus, qui ingredimini per portas istas.
Jeremiah 22 3 Hæc dicit Dominus : Facite judicium et justitiam, et liberate vi oppressum de manu calumniatoris : et advenam, et pupillum, et viduam nolite contristare, neque opprimatis inique, et sanguinem innocentem ne effundatis in loco isto.
Jeremiah 22 4 Si enim facientes feceritis verbum istud, ingredientur per portas domus hujus, reges sedentes de genere David super thronum ejus, et ascendentes currus et equos, ipsi, et servi, et populus eorum.
Jeremiah 22 5 Quod si non audieritis verba hæc : in memetipso juravi, dicit Dominus, quia in solitudinem erit domus hæc.
Jeremiah 22 6 Quia hæc dicit Dominus super domum regis Juda : Galaad, tu mihi caput Libani, si non posuero te solitudinem, urbes inhabitabiles !
Jeremiah 22 7 Et sanctificabo super te, interficientem virum, et arma ejus : et succident electas cedros tuas, et præcipitabunt in ignem.
Jeremiah 22 8 Et pertransibunt gentes multæ per civitatem hanc, et dicet unusquisque proximo suo : Quare fecit Dominus sic civitati huic grandi ?
Jeremiah 22 9 Et respondebunt : Eo quod dereliquerint pactum Domini Dei sui, et adoraverint deos alienos et servierint eis.
Jeremiah 22 10 Nolite flere mortuum, neque lugeatis super eum fletu : plangite eum qui egreditur, quia non revertetur ultra, nec videbit terram nativitatis suæ.
Jeremiah 22 11 Quia hæc dicit Dominus ad Sellum, filium Josiæ, regem Juda, qui regnavit pro Josia patre suo, qui egressus est de loco isto : Non revertetur huc amplius,
Jeremiah 22 12 sed in loco ad quem transtuli eum, ibi morietur, et terram istam non videbit amplius.
Jeremiah 22 13 Væ qui ædificat domum suam in injustitia, et cœnacula sua non in judicio : amicum suum opprimet frustra, et mercedem ejus non reddet ei :
Jeremiah 22 14 qui dicit : Ædificabo mihi domum latam, et cœnacula spatiosa : qui aperit sibi fenestras et facit laquearia cedrina, pingitque sinopide.
Jeremiah 22 15 Numquid regnabis quoniam confers te cedro ? pater tuus numquid non comedit et bibit, et fecit judicium et justitiam tunc cum bene erat ei ?
Jeremiah 22 16 Judicavit causam pauperis et egeni in bonum suum : numquid non ideo quia cognovit me ? dicit Dominus.
Jeremiah 22 17 Tui vero oculi et cor ad avaritiam, et ad sanguinem innocentem fundendum, et ad calumniam, et ad cursum mali operis.
Jeremiah 22 18 Propterea hæc dicit Dominus ad Joakim, filium Josiæ, regem Juda : Non plangent eum : Væ, frater ! et væ soror ! Non concrepabunt ei : Væ domine ! et væ inclyte !
Jeremiah 22 19 Sepultura asini sepelietur, putrefactus et projectus extra portas Jerusalem.
Jeremiah 22 20 Ascende Libanum, et clama : et in Basan da vocem tuam, et clama ad transeuntes, quia contriti sunt omnes amatores tui.
Jeremiah 22 21 Locutus sum ad te in abundantia tua, et dixisti : Non audiam : hæc est via tua ab adolescentia tua, quia non audisti vocem meam.
Jeremiah 22 22 Omnes pastores tuos pascet ventus, et amatores tui in captivitatem ibunt : et tunc confunderis, et erubesces ab omni malitia tua.
Jeremiah 22 23 Quæ sedes in Libano, et nidificas in cedris, quomodo congemuisti cum venissent tibi dolores, quasi dolores parturientis ?
Jeremiah 22 24 Vivo ego, dicit Dominus, quia si fuerit Jechonias, filius Joakim, regis Juda, annulus in manu dextera mea, inde evellam eum,
Jeremiah 22 25 et dabo te in manu quærentium animam tuam, et in manu quorum tu formidas faciem, et in manu Nabuchodonosor regis Babylonis, et in manu Chaldæorum :
Jeremiah 22 26 et mittam te, et matrem tuam quæ genuit te, in terram alienam, in qua nati non estis, ibique moriemini.
Jeremiah 22 27 Et in terram ad quam ipsi levant animam suam ut revertantur illuc, non revertentur.
Jeremiah 22 28 Numquid vas fictile atque contritum vir iste Jechonias ? numquid vas absque omni voluptate ? Quare abjecti sunt ipse et semen ejus, et projecti in terram quam ignoraverunt ?
Jeremiah 22 29 Terra, terra, terra, audi sermonem Domini.
Jeremiah 22 30 Hæc dicit Dominus : Scribe virum istum sterilem, virum qui in diebus suis non prosperabitur : nec enim erit de semine ejus vir qui sedeat super solium David, et potestatem habeat ultra in Juda.
Jeremiah 23 1 Væ pastoribus qui disperdunt et dilacerant gregem pascuæ meæ ! dicit Dominus.
Jeremiah 23 2 Ideo hæc dicit Dominus Deus Israël ad pastores qui pascunt populum meum : Vos dispersistis gregem meum, et ejecistis eos, et non visitastis eos : ecce ego visitabo super vos malitiam studiorum vestrorum, ait Dominus.
Jeremiah 23 3 Et ego congregabo reliquias gregis mei de omnibus terris ad quas ejecero eos illuc : et convertam eos ad rura sua, et crescent et multiplicabuntur.
Jeremiah 23 4 Et suscitabo super eos pastores, et pascent eos : non formidabunt ultra, et non pavebunt, et nullus quæretur ex numero, dicit Dominus.
Jeremiah 23 5 Ecce dies veniunt, dicit Dominus, et suscitabo David germen justum : et regnabit rex, et sapiens erit, et faciet judicium et justitiam in terra.
Jeremiah 23 6 In diebus illis salvabitur Juda, et Israël habitabit confidenter : et hoc est nomen quod vocabunt eum : Dominus justus noster.
Jeremiah 23 7 Propter hoc ecce dies veniunt, dicit Dominus, et non dicent ultra : Vivit Domnus, qui eduxit filios Israël de terra Ægypti,
Jeremiah 23 8 sed : Vivit Dominus, qui eduxit et adduxit semen domus Israël de terra aquilonis, et de cunctis terris ad quas ejeceram eos illuc, et habitabunt in terra sua.
Jeremiah 23 9 Ad prophetas : Contritum est cor meum in medio mei, contremuerunt omnia ossa mea : factus sum quasi vir ebrius, et quasi homo madidus a vino, a facie Domini, et a facie verborum sanctorum ejus.
Jeremiah 23 10 Quia adulteris repleta est terra, quia a facie maledictionis luxit terra, arefacta sunt arva deserti : factus est cursus eorum malus : et fortitudo eorum dissimilis.
Jeremiah 23 11 Propheta namque et sacerdos polluti sunt, et in domo mea inveni malum eorum, ait Dominus.
Jeremiah 23 12 Idcirco via eorum erit quasi lubricum in tenebris : impellentur enim, et corruent in ea : afferam enim super eos mala, annum visitationis eorum, ait Dominus.
Jeremiah 23 13 Et in prophetis Samariæ vidi fatuitatem : prophetabunt in Baal, et decipiebant populum meum Israël.
Jeremiah 23 14 Et in prophetis Jerusalem vidi similitudinem adulterantium, et iter mendacii : et confortaverunt manus pessimorum, ut non converteretur unusquisque a malitia sua : facti sunt mihi omnes ut Sodoma, et habitatores ejus quasi Gomorrha.
Jeremiah 23 15 Propterea hæc dicit Dominus exercituum ad prophetas : Ecce ego cibabo eos absinthio, et potabo eos felle : a prophetis enim Jerusalem egressa est pollutio super omnem terram.
Jeremiah 23 16 Hæc dicit Dominus exercituum : Nolite audire verba prophetarum qui prophetant vobis, et decipiunt vos : visionem cordis sui loquuntur, non de ore Domini.
Jeremiah 23 17 Dicunt his qui blasphemant me : Locutus est Dominus : Pax erit vobis : et omni qui ambulat in pravitate cordis sui dixerunt : Non veniet super vos malum.
Jeremiah 23 18 Quis enim affuit in consilio Domini, et vidit, et audivit sermonem ejus ? Quis consideravit verbum illius, et audivit ?
Jeremiah 23 19 Ecce turbo Dominicæ indignationis egredietur, et tempestas erumpens super caput impiorum veniet.
Jeremiah 23 20 Non revertetur furor Domini, usque dum faciat et usque dum compleat cogitationem cordis sui : in novissimis diebus intelligetis consilium ejus.
Jeremiah 23 21 Non mittebam prophetas, et ipsi currebant : non loquebar ad eos, et ipsi prophetabant.
Jeremiah 23 22 Si stetissent in consilio meo, et nota fecissent verba mea populo meo, avertissem utique eos a via sua mala et a cogitationibus suis pessimis.
Jeremiah 23 23 Putasne Deus e vicino ego sum, dicit Dominus, et non Deus de longe ?
Jeremiah 23 24 Si occultabitur vir in absconditis, et ego non videbo eum ? dicit Dominus. Numquid non cælum et terram ego impleo ? dicit Dominus.
Jeremiah 23 25 Audivi quæ dixerunt prophetæ prophetantes in nomine meo mendacium, atque dicentes : Somniavi, somniavi.
Jeremiah 23 26 Usquequo istud est in corde prophetarum vaticinantium mendacium, et prophetantium seductiones cordis sui ?
Jeremiah 23 27 Qui volunt facere ut obliviscatur populus meus nominis mei, propter somnia eorum quæ narrat unusquisque ad proximum suum, sicut obliti sunt patres eorum nominis mei propter Baal ?
Jeremiah 23 28 Propheta qui habet somnium, narret somnium : et qui habet sermonem meum, loquatur sermonem meum vere. Quid paleis ad triticum ? dicit Dominus.
Jeremiah 23 29 Numquid non verba mea sunt quasi ignis, dicit Dominus, et quasi malleus conterens petram ?
Jeremiah 23 30 Propterea ecce ego ad prophetas, ait Dominus, qui furantur verba mea unusquisque a proximo suo.
Jeremiah 23 31 Ecce ego ad prophetas, ait Dominus, qui assumunt linguas suas, et aiunt : Dicit Dominus.
Jeremiah 23 32 Ecce ego ad prophetas somniantes mendacium, ait Dominus : qui narraverunt ea, et seduxerunt populum meum in mendacio suo et in miraculis suis, cum ego non misissem eos, nec mandassem eis, qui nihil profuerunt populo huic, dicit Dominus.
Jeremiah 23 33 Si igitur interrogaverit te populus iste, vel propheta, aut sacerdos, dicens : Quod est onus Domini ? dices ad eos : Vos estis onus : projiciam quippe vos, dicit Dominus.
Jeremiah 23 34 Et propheta, et sacerdos, et populus qui dicit : Onus Domini : visitabo super virum illum et super domum ejus.
Jeremiah 23 35 Hæc dicetis unusquisque ad proximum, et ad fratrem suum : Quid respondit Dominus ? et quid locutus est Dominus ?
Jeremiah 23 36 Et onus Domini ultra non memorabitur : quia onus erit unicuique sermo suus, et pervertistis verba Dei viventis, Domini exercituum, Dei nostri.
Jeremiah 23 37 Hæc dices ad prophetam : Quid respondit tibi Dominus ? et quid locutus est Dominus ?
Jeremiah 23 38 Si autem onus Domini dixeritis, propter hoc hæc dicit Dominus : Quia dixistis sermonem istum : Onus Domini, et misi ad vos dicens : Nolite dicere : Onus Domini :
Jeremiah 23 39 propterea ecce ego tollam vos portans, et derelinquam vos, et civitatem quam dedi vobis et patribus vestris, a facie mea :
Jeremiah 23 40 et dabo vos in opprobrium sempiternum, et in ignominiam æternam, quæ numquam oblivione delebitur.
Jeremiah 24 1 Ostendit mihi Dominus : et ecce duo calathi pleni ficis, positi ante templum Domini, postquam transtulit Nabuchodonosor rex Babylonis Jechoniam filium Joakim, regem Juda, et principes ejus, et fabrum, et inclusorem, de Jerusalem, et adduxit eos in Babylonem.
Jeremiah 24 2 Calathus unus ficus bonas habebat nimis, ut solent ficus esse primi temporis : et calathus unus ficus habebat malas nimis, quæ comedi non poterant eo quod essent malæ.
Jeremiah 24 3 Et dixit Dominus ad me : Quid tu vides, Jeremia ? Et dixi : Ficus, ficus bonas, bonas valde : et malas, malas valde, quæ comedi non possunt eo quod sint malæ.
Jeremiah 24 4 Et factum est verbum Domini ad me, dicens :
Jeremiah 24 5 Hæc dicit Dominus Deus Israël : Sicut ficus hæ bonæ, sic cognoscam transmigrationem Juda, quam emisi de loco isto in terram Chaldæorum, in bonum.
Jeremiah 24 6 Et ponam oculos meos super eos ad placandum, et reducam eos in terram hanc : et ædificabo eos, et non destruam : et plantabo eos, et non evellam.
Jeremiah 24 7 Et dabo eis cor ut sciant me, quia ego sum Dominus : et erunt mihi in populum, et ego ero eis in Deum, quia revertentur ad me in toto corde suo.
Jeremiah 24 8 Et sicut ficus pessimæ quæ comedi non possunt, eo quod sint malæ : hæc dicit Dominus : sic dabo Sedeciam, regem Juda, et principes ejus, et reliquos de Jerusalem, qui remanserunt in urbe hac, et qui habitant in terra Ægypti.
Jeremiah 24 9 Et dabo eos in vexationem, afflictionemque omnibus regnis terræ, in opprobrium, et in parabolam, et in proverbium, et in maledictionem in universis locis ad quæ ejeci eos.
Jeremiah 24 10 Et mittam in eis gladium, et famem, et pestem, donec consumantur de terra quam dedi eis et patribus eorum.
Jeremiah 25 1 Verbum quod factum est ad Jeremiam, de omni populo Juda, in anno quarto Joakim, filii Josiæ, regis Juda (ipse est annus primus Nabuchodonosor regis Babylonis),
Jeremiah 25 2 quod locutus est Jeremias propheta ad omnem populum Juda, et ad universos habitatores Jerusalem, dicens :
Jeremiah 25 3 A tertiodecimo anno Josiæ, filii Amon, regis Juda, usque ad diem hanc, iste tertius et vigesimus annus, factum est verbum Domini ad me, et locutus sum ad vos de nocte consurgens, et loquens, et non audistis.
Jeremiah 25 4 Et misit Dominus ad vos omnes servos suos prophetas, consurgens diluculo, mittensque : et non audistis, neque inclinastis aures vestras ut audiretis,
Jeremiah 25 5 cum diceret : Revertimini unusquisque a via sua mala, et a pessimis cogitationibus vestris, et habitabitis in terra quam dedit Dominus vobis et patribus vestris, a sæculo usque in sæculum :
Jeremiah 25 6 et nolite ire post deos alienos, ut serviatis eis adoretisque eos, neque me ad iracundiam provocetis in operibus manuum vestrarum, et non affligam vos.
Jeremiah 25 7 Et non audistis me, dicit Dominus, ut me ad iracundiam provocaretis in operibus manuum vestrarum, in malum vestrum.
Jeremiah 25 8 Propterea hæc dicit Dominus exercituum : Pro eo quod non audistis verba mea,
Jeremiah 25 9 ecce ego mittam et assumam universas cognationes aquilonis, ait Dominus, et Nabuchodonosor regem Babylonis servum meum, et adducam eos super terram istam, et super habitatores ejus, et super omnes nationes quæ in circuitu illius sunt : et interficiam eos, et ponam eos in stuporem et in sibilum, et in solitudines sempiternas.
Jeremiah 25 10 Perdamque ex eis vocem gaudii et vocem lætitiæ, vocem sponsi et vocem sponsæ, vocem molæ et lumen lucernæ.
Jeremiah 25 11 Et erit universa terra hæc in solitudinem, et in stuporem : et servient omnes gentes istæ regi Babylonis septuaginta annis.
Jeremiah 25 12 Cumque impleti fuerint septuaginta anni, visitabo super regem Babylonis et super gentem illam, dicit Dominus, iniquitatem eorum, et super terram Chaldæorum, et ponam illam in solitudines sempiternas.
Jeremiah 25 13 Et adducam super terram illam omnia verba mea, quæ locutus sum contra eam, omne quod scriptum est in libro isto, quæcumque prophetavit Jeremias adversum omnes gentes :
Jeremiah 25 14 quia servierunt eis, cum essent gentes multæ, et reges magni : et reddam eis secundum opera eorum, et secundum facta manuum suarum.
Jeremiah 25 15 Quia sic dicit Dominus exercituum, Deus Israël : Sume calicem vini furoris hujus de manu mea, et propinabis de illo cunctis gentibus, ad quas ego mittam te.
Jeremiah 25 16 Et bibent, et turbabuntur et insanient a facie gladii quem ego mittam inter eos.
Jeremiah 25 17 Et accepi calicem de manu Domini, et propinavi cunctis gentibus ad quas misit me Dominus :
Jeremiah 25 18 Jerusalem, et civitatibus Juda, et regibus ejus, et principibus ejus, ut darem eos in solitudinem, et in stuporem, et in sibilum, et in maledictionem, sicut est dies ista :
Jeremiah 25 19 Pharaoni regi Ægypti, et servis ejus, et principibus ejus, et omni populo ejus :
Jeremiah 25 20 et universis generaliter cunctis regibus terræ Ausitidis, et cunctis regibus terræ Philisthiim, et Ascaloni, et Gazæ, et Accaron, et reliquiis Azoti :
Jeremiah 25 21 et Idumææ, et Moab, et filiis Ammon :
Jeremiah 25 22 et cunctis regibus Tyri, et universis regibus Sidonis, et regibus terræ insularum qui sunt trans mare :
Jeremiah 25 23 et Dedan, et Thema, et Buz, et universis qui attonsi sunt in comam :
Jeremiah 25 24 et cunctis regibus Arabiæ, et cunctis regibus occidentis, qui habitant in deserto :
Jeremiah 25 25 et cunctis regibus Zambri, et cunctis regibus Elam, et cunctis regibus Medorum :
Jeremiah 25 26 cunctis quoque regibus aquilonis, de prope et de longe, unicuique contra fratrem suum : et omnibus regnis terræ quæ super faciem ejus sunt : et rex Sesach bibet post eos.
Jeremiah 25 27 Et dices ad eos : Hæc dicit Dominus exercituum, Deus Israël : Bibite, et inebriamini, et vomite : et cadite, neque surgatis a facie gladii quem ego mittam inter vos.
Jeremiah 25 28 Cumque noluerint accipere calicem de manu tua ut bibant, dices ad eos : Hæc dicit Dominus exercituum : Bibentes bibetis :
Jeremiah 25 29 quia ecce in civitate in qua invocatum est nomen meum ego incipiam affligere, et vos quasi innocentes et immunes eritis ? Non eritis immunes : gladium enim ego voco super omnes habitatores terræ, dicit Dominus exercituum.
Jeremiah 25 30 Et tu prophetabis ad eos omnia verba hæc, et dices ad illos : Dominus de excelso rugiet, et de habitaculo sancto suo dabit vocem suam : rugiens rugiet super decorem suum : celeuma quasi calcantium concinetur adversus omnes habitatores terræ.
Jeremiah 25 31 Pervenit sonitus usque ad extrema terræ, quia judicium Domino, cum gentibus : judicatur ipse cum omni carne. Impios tradidi gladio, dicit Dominus.
Jeremiah 25 32 Hæc dicit Dominus exercituum : Ecce afflictio egredietur de gente in gentem, et turbo magnus egredietur a summitatibus terræ.
Jeremiah 25 33 Et erunt interfecti Domini in die illa, a summo terræ usque ad summum ejus : non plangentur, et non colligentur, neque sepelientur : in sterquilinium super faciem terræ jacebunt.
Jeremiah 25 34 Ululate, pastores, et clamate : et aspergite vos cinere, optimates gregis, quia completi sunt dies vestri, ut interficiamini, et dissipationes vestræ : et cadetis quasi vasa pretiosa.
Jeremiah 25 35 Et peribit fuga a pastoribus, et salvatio ab optimatibus gregis.
Jeremiah 25 36 Vox clamoris pastorum et ululatus optimatum gregis, quia vastavit Dominus pascua eorum :
Jeremiah 25 37 et conticuerunt arva pacis a facie iræ furoris Domini.
Jeremiah 25 38 Dereliquit quasi leo umbraculum suum, quia facta est terra eorum in desolationem a facie iræ columbæ, et a facie iræ furoris Domini.
Jeremiah 26 1 In principio regni Joakim filii Josiæ regis Juda, factum est verbum istud a Domino, dicens :
Jeremiah 26 2 Hæc dicit Dominus : Sta in atrio domus Domini, et loqueris ad omnes civitates Juda, de quibus veniunt ut adorent in domo Domini universos sermones quos ego mandavi tibi ut loquaris ad eos : noli subtrahere verbum,
Jeremiah 26 3 si forte audiant, et convertantur unusquisque a via sua mala, et pœniteat me mali quod cogito facere eis propter malitiam studiorum eorum.
Jeremiah 26 4 Et dices ad eos : Hæc dicit Dominus : Si non audieritis me, ut ambuletis in lege mea, quam dedi vobis,
Jeremiah 26 5 ut audiatis sermones servorum meorum prophetarum, quos ego misi ad vos de nocte consurgens, et dirigens, et non audistis :
Jeremiah 26 6 dabo domum istam sicut Silo, et urbem hanc dabo in maledictionem cunctis gentibus terræ.
Jeremiah 26 7 Et audierunt sacerdotes, et prophetæ, et omnis populus, Jeremiam loquentem verba hæc in domo Domini.
Jeremiah 26 8 Cumque complesset Jeremias, loquens omnia quæ præceperat ei Dominus ut loqueretur ad universum populum, apprehenderunt eum sacerdotes, et prophetæ, et omnis populus, dicens : Morte moriatur.
Jeremiah 26 9 Quare prophetavit in nomine Domini, dicens : Sicut Silo erit domus hæc, et urbs ista desolabitur eo quod non sit habitator ? Et congregatus est omnis populus adversus Jeremiam in domo Domini.
Jeremiah 26 10 Et audierunt principes Juda verba hæc, et ascenderunt de domo regis in domum Domini, et sederunt in introitu portæ domus Domini novæ.
Jeremiah 26 11 Et locuti sunt sacerdotes et prophetæ ad principes, et ad omnem populum, dicentes : Judicium mortis est viro huic, quia prophetavit adversus civitatem istam, sicut audistis auribus vestris.
Jeremiah 26 12 Et ait Jeremias ad omnes principes, et ad universum populum, dicens : Dominus misit me ut prophetarem ad domum istam, et ad civitatem hanc, omnia verba quæ audistis.
Jeremiah 26 13 Nunc ergo bonas facite vias vestras, et studia vestra, et audite vocem Domini Dei vestri, et pœnitebit Dominum mali quod locutus est adversum vos.
Jeremiah 26 14 Ego autem ecce in manibus vestris sum : facite mihi quod bonum et rectum est in oculis vestris.
Jeremiah 26 15 Verumtamen scitote et cognoscite quod, si occideritis me, sanguinem innocentem tradetis contra vosmetipsos, et contra civitatem istam, et habitatores ejus : in veritate enim misit me Dominus ad vos, ut loquerer in auribus vestris omnia verba hæc.
Jeremiah 26 16 Et dixerunt principes et omnis populus ad sacerdotes et ad prophetas : Non est viro huic judicium mortis, quia in nomine Domini Dei nostri locutus est ad nos.
Jeremiah 26 17 Surrexerunt ergo viri de senioribus terræ, et dixerunt ad omnem cœtum populi, loquentes :
Jeremiah 26 18 Michæas de Morasthi fuit propheta in diebus Ezechiæ regis Juda, et ait ad omnem populum Juda, dicens : Hæc dicit Dominus exercituum : Sion quasi ager arabitur, et Jerusalem in acervum lapidum erit, et mons domus in excelsa silvarum.
Jeremiah 26 19 Numquid morte condemnavit eum Ezechias rex Juda, et omnis Juda ? numquid non timuerunt Dominum, et deprecati sunt faciem Domini, et pœnituit Dominum mali quod locutus fuerat adversum eos ? Itaque nos facimus malum grande contra animas nostras.
Jeremiah 26 20 Fuit quoque vir prophetans in nomine Domini, Urias filius Semei de Cariathiarim, et prophetavit adversus civitatem istam, et adversus terram hanc, juxta omnia verba Jeremiæ.
Jeremiah 26 21 Et audivit rex Joakim, et omnes potentes et principes ejus, verba hæc, et quæsivit rex interficere eum : et audivit Urias, et timuit, fugitque et ingressus est Ægyptum.
Jeremiah 26 22 Et misit rex Joakim viros in Ægyptum, Elnathan filium Achobor, et viros cum eo, in Ægyptum,
Jeremiah 26 23 et eduxerunt Uriam de Ægypto, et adduxerunt eum ad regem Joakim, et percussit eum gladio, et projecit cadaver ejus in sepulchris vulgi ignobilis.
Jeremiah 26 24 Igitur manus Ahicam filii Saphan fuit cum Jeremia, ut non traderetur in manus populi, et interficerent eum.
Jeremiah 27 1 In principio regni Joakim filii Josiæ regis Juda, factum est verbum istud ad Jeremiam a Domino, dicens :
Jeremiah 27 2 Hæc dicit Dominus ad me : Fac tibi vincula et catenas, et pones eas in collo tuo,
Jeremiah 27 3 et mittes eas ad regem Edom, et ad regem Moab, et ad regem filiorum Ammon, et ad regem Tyri, et ad regem Sidonis, in manu nuntiorum qui venerunt Jerusalem ad Sedeciam regem Juda.
Jeremiah 27 4 Et præcipies eis ut ad dominos suos loquantur : Hæc dicit Dominus exercituum, Deus Israël : Hæc dicetis ad dominos vestros :
Jeremiah 27 5 Ego feci terram, et homines, et jumenta quæ sunt super faciem terræ, in fortitudo mea magna, et in brachio meo extento, et dedi eam ei qui placuit in oculis meis.
Jeremiah 27 6 Et nunc itaque ego dedi omnes terras istas in manu Nabuchodonosor regis Babylonis servi mei : insuper et bestias agri dedi ei, ut serviant illi :
Jeremiah 27 7 et servient ei omnes gentes, et filio ejus, et filio filii ejus, donec veniat tempus terræ ejus et ipsius : et servient ei gentes multæ et reges magni.
Jeremiah 27 8 Gens autem et regnum quod non servierit Nabuchodonosor regi Babylonis, et quicumque non curvaverit collum suum sub jugo regis Babylonis, in gladio, et in fame, et in peste visitabo super gentem illam, ait Dominus, donec consumam eos in manu ejus.
Jeremiah 27 9 Vos ergo, nolite audire prophetas vestros, et divinos, et somniatores, et augures, et maleficos, qui dicunt vobis : Non servietis regi Babylonis :
Jeremiah 27 10 quia mendacium prophetant vobis, ut longe vos faciant de terra vestra, et ejiciant vos, et pereatis.
Jeremiah 27 11 Porro gens quæ subjecerit cervicem suam sub jugo regis Babylonis, et servierit ei, dimittam eam in terra sua, dicit Dominus, et colet eam, et habitabit in ea.
Jeremiah 27 12 Et ad Sedeciam regem Juda locutus sum secundum omnia verba hæc, dicens : Subjicite colla vestra sub jugo regis Babylonis, et servite ei, et populo ejus, et vivetis.
Jeremiah 27 13 Quare moriemini, tu et populus tuus, gladio, et fame, et peste, sicut locutus est Dominus ad gentem quæ servire noluerit regi Babylonis ?
Jeremiah 27 14 Nolite audire verba prophetarum dicentium vobis : Non servietis regi Babylonis : quia mendacium ipsi loquuntur vobis.
Jeremiah 27 15 Quia non misi eos, ait Dominus : et ipsi prophetant in nomine meo mendaciter, ut ejiciant vos, et pereatis, tam vos quam prophetæ qui vaticinantur vobis.
Jeremiah 27 16 Et ad sacerdotes, et ad populum istum, locutus sum, dicens : Hæc dicit Dominus : Nolite audire verba prophetarum vestrorum, qui prophetant vobis, dicentes : Ecce vasa Domini revertentur de Babylone nunc cito : mendacium enim prophetant vobis.
Jeremiah 27 17 Nolite ergo audire eos : sed servite regi Babylonis, ut vivatis : quare datur hæc civitas in solitudinem ?
Jeremiah 27 18 Et si prophetæ sunt, et est verbum Domini in eis, occurrant Domino exercituum, ut non veniant vasa quæ derelicta fuerant in domo Domini, et in domo regis Juda, et in Jerusalem, in Babylonem.
Jeremiah 27 19 Quia hæc dicit Dominus exercituum ad columnas, et ad mare, et ad bases, et ad reliqua vasorum, quæ remanserunt in civitate hac,
Jeremiah 27 20 quæ non tulit Nabuchodonosor rex Babylonis, cum transferret Jechoniam filium Joakim regem Juda de Jerusalem in Babylonem, et omnes optimates Juda et Jerusalem :
Jeremiah 27 21 quia hæc dicit Dominus exercituum, Deus Israël, ad vasa quæ derelicta sunt in domo Domini, et in domo regis Juda et Jerusalem :
Jeremiah 27 22 In Babylonem transferentur, et ibi erunt, usque ad diem visitationis suæ, dicit Dominus, et afferri faciam ea, et restitui in loco isto.
Jeremiah 28 1 Et factum est in anno illo, in principio regni Sedeciæ regis Juda, in anno quarto, in mense quinto, dixit ad me Hananias filius Azur, propheta de Gabon, in domo Domini, coram sacerdotibus et omni populo, dicens :
Jeremiah 28 2 Hæc dicit Dominus exercituum, Deus Israël : Contrivi jugum regis Babylonis.
Jeremiah 28 3 Adhuc duo anni dierum, et ego referri faciam ad locum istum omnia vasa domus Domini, quæ tulit Nabuchodonosor rex Babylonis de loco isto, et transtulit ea in Babylonem.
Jeremiah 28 4 Et Jechoniam filium Joakim regem Juda, et omnem transmigrationem Juda, qui ingressi sunt in Babylonem, ego convertam ad locum istum, ait Dominus : conteram enim jugum regis Babylonis.
Jeremiah 28 5 Et dixit Jeremias propheta ad Hananiam prophetam, in oculis sacerdotum, et in oculis omnis populi qui stabat in domo Domini :
Jeremiah 28 6 et ait Jeremias propheta : Amen ! sic faciat Dominus, suscitet Dominus verba tua quæ prophetasti, ut referantur vasa in domum Domini, et omnis transmigratio de Babylone ad locum istum.
Jeremiah 28 7 Verumtamen audi verbum hoc quod ego loquor in auribus tuis, et in auribus universi populi :
Jeremiah 28 8 prophetæ qui fuerunt ante me et ante te, ab initio, et prophetaverunt super terras multas et super regna magna de prælio, et de afflictione, et de fame :
Jeremiah 28 9 propheta qui vaticinatus est pacem, cum venerit verbum ejus, scietur propheta quem misit Dominus in veritate.
Jeremiah 28 10 Et tulit Hananias propheta catenam de collo Jeremiæ prophetæ, et confregit eam.
Jeremiah 28 11 Et ait Hananias in conspectu omnis populi, dicens : Hæc dicit Dominus : Sic confringam jugum Nabuchodonosor regis Babylonis, post duos annos dierum de collo omnium gentium.
Jeremiah 28 12 Et abiit Jeremias propheta in viam suam. Et factum est verbum Domini ad Jeremiam, postquam confregit Hananias propheta catenam de collo Jeremiæ, dicens :
Jeremiah 28 13 Vade, et dices Hananiæ : Hæc dicit Dominus : Catenas ligneas contrivisti : et facies pro eis catenas ferreas.
Jeremiah 28 14 Quia hæc dicit Dominus exercituum, Deus Israël : Jugum ferreum posui super collum cunctarum gentium istarum, ut serviant Nabuchodonosor regi Babylonis, et servient ei : insuper et bestias terræ dedi ei.
Jeremiah 28 15 Et dixit Jeremias propheta ad Hananiam prophetam : Audi, Hanania : non misit te Dominus, et tu confidere fecisti populum istum in mendacio.
Jeremiah 28 16 Idcirco hæc dicit Dominus : Ecce ego mittam te a facie terræ : hoc anno morieris : adversum enim Dominum locutus es.
Jeremiah 28 17 Et mortuus est Hananias propheta in anno illo, mense septimo.
Jeremiah 29 1 Et hæc sunt verba libri quem misit Jeremias propheta de Jerusalem ad reliquias seniorum transmigrationis, et ad sacerdotes, et ad prophetas, et ad omnem populum quem traduxerat Nabuchodonosor de Jerusalem in Babylonem,
Jeremiah 29 2 postquam egressus est Jechonias rex, et domina, et eunuchi, et principes Juda et Jerusalem, et faber et inclusor, de Jerusalem,
Jeremiah 29 3 in manu Elasa filii Saphan, et Gamariæ filii Helciæ, quos misit Sedecias rex Juda ad Nabuchodonosor regem Babylonis in Babylonem, dicens :
Jeremiah 29 4 Hæc dicit Dominus exercituum, Deus Israël, omni transmigrationi quam transtuli de Jerusalem in Babylonem :
Jeremiah 29 5 Ædificate domos, et habitate : et plantate hortos, et comedite fructum eorum.
Jeremiah 29 6 Accipite uxores, et generate filios et filias : et date filiis vestris uxores, et filias vestras date viris, et pariant filios et filias : et multiplicamini ibi, et nolite esse pauci numero.
Jeremiah 29 7 Et quærite pacem civitatis ad quam transmigrare vos feci, et orate pro ea ad Dominum, quia in pace illius erit pax vobis.
Jeremiah 29 8 Hæc enim dicit Dominus exercituum, Deus Israël : Non vos seducant prophetæ vestri qui sunt in medio vestrum, et divini vestri, et ne attendatis ad somnia vestra quæ vos somniatis,
Jeremiah 29 9 quia falso ipsi prophetant vobis in nomine meo : et non misi eos, dicit Dominus.
Jeremiah 29 10 Quia hæc dicit Dominus : Cum cœperint impleri in Babylone septuaginta anni, visitabo vos, et suscitabo super vos verbum meum bonum, ut reducam vos ad locum istum.
Jeremiah 29 11 Ego enim scio cogitationes quas ego cogito super vos, ait Dominus, cogitationes pacis et non afflictionis, ut dem vobis finem et patientiam.
Jeremiah 29 12 Et invocabitis me, et ibitis : et orabitis me, et ego exaudiam vos.
Jeremiah 29 13 Quæretis me, et invenietis, cum quæsieritis me in toto corde vestro.
Jeremiah 29 14 Et inveniar a vobis, ait Dominus : et reducam captivitatem vestram, et congregabo vos de universis gentibus et de cunctis locis ad quæ expuli vos, dicit Dominus, et reverti vos faciam de loco ad quem transmigrare vos feci.
Jeremiah 29 15 Quia dixistis : Suscitavit nobis Dominus prophetas in Babylone :
Jeremiah 29 16 quia hæc dicit Dominus ad regem qui sedet super solium David, et ad omnem populum habitatorem urbis hujus, ad fratres vestros qui non sunt egressi vobiscum in transmigrationem :
Jeremiah 29 17 hæc dicit Dominus exercituum : Ecce mittam in eos gladium, et famem, et pestem : et ponam eos quasi ficus malas, quæ comedi non possunt eo quod pessimæ sint :
Jeremiah 29 18 et persequar eos in gladio, et in fame, et in pestilentia : et dabo eos in vexationem universis regnis terræ : in maledictionem, et in stuporem, et in sibilum, et in opprobrium cunctis gentibus ad quas ego ejeci eos,
Jeremiah 29 19 eo quod non audierint verba mea, dicit Dominus, quæ misit ad eos per servos meos prophetas, de nocte consurgens et mittens : et non audistis, dicit Dominus.
Jeremiah 29 20 Vos ergo audite verbum Domini, omnis transmigratio quam emisi de Jerusalem in Babylonem.
Jeremiah 29 21 Hæc dicit Dominus exercituum, Deus Israël, ad Achab filium Coliæ, et ad Sedeciam filium Maasiæ, qui prophetant vobis in nomine meo mendaciter : Ecce ego tradam eos in manus Nabuchodonosor regis Babylonis, et percutiet eos in oculis vestris :
Jeremiah 29 22 et assumetur ex eis maledictio omni transmigrationi Juda quæ est in Babylone, dicentium : Ponat te Dominus sicut Sedeciam et sicut Achab, quos frixit rex Babylonis in igne :
Jeremiah 29 23 pro eo quod fecerint stultitiam in Israël, et mœchati sunt in uxores amicorum suorum, et locuti sunt verbum in nomine meo mendaciter, quod non mandavi eis. Ego sum judex et testis, dicit Dominus.
Jeremiah 29 24 Et ad Semeiam Nehelamiten dices :
Jeremiah 29 25 Hæc dicit Dominus exercituum, Deus Israël : Pro eo quod misisti in nomine tuo libros ad omnem populum qui est in Jerusalem, et ad Sophoniam filium Maasiæ sacerdotem, et ad universos sacerdotes, dicens :
Jeremiah 29 26 Dominus dedit te sacerdotem pro Jojade sacerdote, ut sis dux in domo Domini, super omnem virum arreptitium et prophetantem, ut mittas eum in nervum et in carcerem :
Jeremiah 29 27 et nunc quare non increpasti Jeremiam Anathothiten, qui prophetat vobis ?
Jeremiah 29 28 Quia super hoc misit in Babylonem ad nos, dicens : Longum est : ædificate domos, et habitate : et plantate hortos, et comedite fructus eorum.
Jeremiah 29 29 Legit ergo Sophonias sacerdos librum istum in auribus Jeremiæ prophetæ.
Jeremiah 29 30 Et factum est verbum Domini ad Jeremiam, dicens :
Jeremiah 29 31 Mitte ad omnem transmigrationem, dicens : Hæc dicit Dominus ad Semeiam Nehelamiten : Pro eo quod prophetavit vobis Semeias, et ego non misi eum, et fecit vos confidere in mendacio,
Jeremiah 29 32 idcirco hæc dicit Dominus : Ecce ego visitabo super Semeiam Nehelamiten, et super semen ejus : non erit ei vir sedens in medio populi hujus, et non videbit bonum quod ego faciam populo meo, ait Dominus, quia prævaricationem locutus est adversus Dominum.
Jeremiah 30 1 Hoc verbum quod factum est ad Jeremiam a Domino, dicens :
Jeremiah 30 2 Hæc dicit Dominus Deus Israël, dicens : Scribe tibi omnia verba, quæ locutus sum ad te, in libro.
Jeremiah 30 3 Ecce enim dies veniunt, dicit Dominus, et convertam conversionem populi mei Israël et Juda, ait Dominus : et convertam eos ad terram quam dedi patribus eorum, et possidebunt eam.
Jeremiah 30 4 Et hæc verba quæ locutus est Dominus ad Israël et ad Judam :
Jeremiah 30 5 Quoniam hæc dicit Dominus : Vocem terroris audivimus : formido, et non est pax.
Jeremiah 30 6 Interrogate, et videte si generat masculus : quare ergo vidi omnis viri manum super lumbum suum, quasi parturientis, et conversæ sunt universæ facies in auruginem ?
Jeremiah 30 7 Væ ! quia magna dies illa, nec est similis ejus : tempusque tribulationis est Jacob, et ex ipso salvabitur.
Jeremiah 30 8 Et erit in die illa, ait Dominus exercituum, conteram jugum ejus de collo tuo : et vincula ejus dirumpam, et non dominabuntur ei amplius alieni :
Jeremiah 30 9 sed servient Domino Deo suo, et David regi suo, quem suscitabo eis.
Jeremiah 30 10 Tu ergo ne timeas, serve meus Jacob, ait Dominus : neque paveas, Israël, quia ecce ego salvabo te de terra longinqua, et semen tuum de terra captivitatis eorum : et revertetur Jacob, et quiescet, et cunctis affluet bonis, et non erit quem formidet :
Jeremiah 30 11 quoniam tecum ego sum, ait Dominus, ut salvem te. Faciam enim consummationem in cunctis gentibus in quibus dispersi te : te autem non faciam in consummationem : sed castigabo te in judicio, ut non videaris tibi innoxius.
Jeremiah 30 12 Quia hæc dicit Dominus : Insanabilis fractura tua, pessima plaga tua :
Jeremiah 30 13 non est qui judicet judicium tuum ad alligandum : curationum utilitas non est tibi.
Jeremiah 30 14 Omnes amatores tui obliti sunt tui, teque non quærent : plaga enim inimici percussi te castigatione crudeli : propter multitudinem iniquitatis tuæ dura facta sunt peccata tua.
Jeremiah 30 15 Quid clamas super contritione tua ? insanabilis est dolor tuus : propter multitudinem iniquitatis tuæ, et propter dura peccata tua, feci hæc tibi.
Jeremiah 30 16 Propterea omnes qui comedunt te devorabuntur, et universi hostes tui in captivitatem ducentur : et qui te vastant vastabuntur, cunctosque prædatores tuos dabo in prædam.
Jeremiah 30 17 Obducam enim cicatricem tibi, et a vulneribus tuis sanabo te, dicit Dominus. Quia electam vocaverunt te, Sion : hæc est, quæ non habebat requirentem.
Jeremiah 30 18 Hæc dicit Dominus : Ecce ego convertam conversionem tabernaculorum Jacob, et tectis ejus miserebor, et ædificabitur civitas in excelso suo, et templum juxta ordinem suum fundabitur :
Jeremiah 30 19 et egredietur de eis laus, voxque ludentium. Et multiplicabo eos, et non minuentur : et glorificabo eos, et non attenuabuntur.
Jeremiah 30 20 Et erunt filii ejus sicut a principio, et cœtus ejus coram me permanebit, et visitabo adversum omnes qui tribulant eum.
Jeremiah 30 21 Et erit dux ejus ex eo, et princeps de medio ejus producetur : et applicabo eum, et accedet ad me. Quis enim iste est qui applicet cor suum ut appropinquet mihi ? ait Dominus :
Jeremiah 30 22 et eritis mihi in populum, et ego ero vobis in Deum.
Jeremiah 30 23 Ecce turbo Domini, furor egrediens, procella ruens : in capite impiorum conquiescet.
Jeremiah 30 24 Non avertet iram indignationis Dominus, donec faciat et compleat cogitationem cordis sui : in novissimo dierum intelligetis ea.
Jeremiah 31 1 In tempore illo, dicit Dominus, ero Deus universis cognationibus Israël, et ipsi erunt mihi in populum.
Jeremiah 31 2 Hæc dicit Dominus : Invenit gratiam in deserto populus qui remanserat a gladio : vadet ad requiem suam Israël.
Jeremiah 31 3 Longe Dominus apparuit mihi. Et in caritate perpetua dilexi te : ideo attraxi te, miserans.
Jeremiah 31 4 Rursumque ædificabo te, et ædificaberis, virgo Israël : adhuc ornaberis tympanis tuis, et egredieris in choro ludentium.
Jeremiah 31 5 Adhuc plantabis vineas in montibus Samariæ : plantabunt plantantes, et donec tempus veniat, non vindemiabunt.
Jeremiah 31 6 Quia erit dies in qua clamabunt custodes in monte Ephraim : Surgite, et ascendamus in Sion ad Dominum Deum nostrum.
Jeremiah 31 7 Quia hæc dicit Dominus : Exsultate in lætitia, Jacob, et hinnite contra caput gentium : personate, et canite, et dicite : Salva, Domine, populum tuum, reliquias Israël.
Jeremiah 31 8 Ecce ego adducam eos de terra aquilonis, et congregabo eos ab extremis terræ : inter quos erunt cæcus et claudus, prægnans et pariens simul, cœtus magnus revertentium huc.
Jeremiah 31 9 In fletu venient, et in misericordia reducam eos : et adducam eos per torrentes aquarum in via recta, et non impingent in ea, quia factus sum Israëli pater, et Ephraim primogenitus meus est.
Jeremiah 31 10 Audite verbum Domini, gentes, et annuntiate in insulis quæ procul sunt, et dicite : Qui dispersit Israël congregabit eum, et custodiet eum sicut pastor gregem suum.
Jeremiah 31 11 Redemit enim Dominus Jacob, et liberavit eum de manu potentioris.
Jeremiah 31 12 Et venient, et laudabunt in monte Sion : et confluent ad bona Domini, super frumento, et vino, et oleo, et fœtu pecorum et armentorum : eritque anima eorum quasi hortus irriguus, et ultra non esurient.
Jeremiah 31 13 Tunc lætabitur virgo in choro, juvenes et senes simul : et convertam luctum eorum in gaudium, et consolabor eos, et lætificabo a dolore suo.
Jeremiah 31 14 Et inebriabo animam sacerdotum pinguedine, et populus meus bonis meis adimplebitur, ait Dominus.
Jeremiah 31 15 Hæc dicit Dominus : Vox in excelso audita est lamentationis, luctus, et fletus Rachel plorantis filios suos, et nolentis consolari super eis, quia non sunt.
Jeremiah 31 16 Hæc dicit Dominus : Quiescat vos tua a ploratu, et oculi tui a lacrimis, quia est merces operi tuo, ait Dominus, et revertentur de terra inimici :
Jeremiah 31 17 et est spes novissimis tuis, ait Dominus, et revertentur filii ad terminos suos.
Jeremiah 31 18 Audiens audivi Ephraim transmigrantem : Castigasti me, et eruditus sum, quasi juvenculus indomitus : converte me, et convertar, quia tu Dominus Deus meus.
Jeremiah 31 19 Postquam enim convertisti me, egi pœnitentiam : et postquam ostendisti mihi, percussi femur meum. Confusus sum, et erubui, quoniam sustinui opprobrium adolescentiæ meæ.
Jeremiah 31 20 Si filius honorabilis mihi Ephraim, si puer delicatus ! quia ex quo locutus sum de eo, adhuc recordabor ejus. Idcirco conturbata sunt viscera mea super eum : miserans miserebor ejus, ait Dominus.
Jeremiah 31 21 Statue tibi speculam, pone tibi amaritudines : dirige cor tuum in viam rectam in qua ambulasti : revertere, virgo Israël, revertere ad civitates tuas istas.
Jeremiah 31 22 Usquequo deliciis dissolveris, filia vaga ? quia creavit Dominus novum super terram : femina circumdabit virum.
Jeremiah 31 23 Hæc dicit Dominus exercituum, Deus Israël : Adhuc dicent verbum istud in terra Juda et in urbibus ejus, cum convertero captivitatem eorum : Benedicat tibi Dominus, pulchritudo justitiæ, mons sanctus :
Jeremiah 31 24 et habitabunt in eo Judas et omnes civitates ejus simul, agricolæ et minantes greges.
Jeremiah 31 25 Quia inebriavi animam lassam, et omnem animam esurientem saturavi.
Jeremiah 31 26 Ideo quasi de somno suscitatus sum : et vidi, et somnus meus dulcis mihi.
Jeremiah 31 27 Ecce dies veniunt, dicit Dominus, et seminabo domum Israël et domum Juda semine hominum et semine jumentorum.
Jeremiah 31 28 Et sicut vigilavi super eos ut evellerem, et demolirer, et dissiparem, et disperderem, et affligerem, sic vigilabo super eos ut ædificem et plantem, ait Dominus.
Jeremiah 31 29 In diebus illis non dicent ultra : Patres comederunt uvam acerbam, et dentes filiorum obstupuerunt.
Jeremiah 31 30 Sed unusquisque in iniquitate sua morietur : omnis homo, qui comederit uvam acerbam, obstupescent dentes ejus.
Jeremiah 31 31 Ecce dies venient, dicit Dominus, et feriam domui Israël et domui Juda fœdus novum,
Jeremiah 31 32 non secundum pactum quod pepigi cum patribus eorum in die qua apprehendi manum eorum ut educerem eos de terra Ægypti, pactum quod irritum fecerunt : et ego dominatus sum eorum, dicit Dominus.
Jeremiah 31 33 Sed hoc erit pactum quod feriam cum domo Israël post dies illos, dicit Dominus : dabo legem meam in visceribus eorum, et in corde eorum scribam eam, et ero eis in Deum, et ipsi erunt mihi in populum :
Jeremiah 31 34 et non docebit ultra vir proximum suum et vir fratrem suum, dicens : Cognosce Dominum : omnes enim cognoscent me, a minino eorum usque ad maximum, ait Dominus : quia propitiabor iniquitati eorum, et peccati eorum non memorabor amplius.
Jeremiah 31 35 Hæc dicit Dominus qui dat solem in lumine diei, ordinem lunæ et stellarum in lumine noctis : qui turbat mare, et sonant fluctus ejus : Dominus exercituum nomen illi :
Jeremiah 31 36 Si defecerint leges istæ coram me, dicit Dominus, tunc et semen Israël deficiet, ut non sit gens coram me cunctis diebus.
Jeremiah 31 37 Hæc dicit Dominus : Si mensurari potuerint cæli sursum, et investigari fundamenta terræ deorsum, et ego abjiciam universum semen Israël, propter omnia quæ fecerunt, dicit Dominus.
Jeremiah 31 38 Ecce dies veniunt, dicit Dominus, et ædificabitur civitas Domino, a turre Hananeel usque ad portam anguli.
Jeremiah 31 39 Et exibit ultra norma mensuræ in conspectu ejus super collem Gareb, et circuibit Goatha,
Jeremiah 31 40 et omnem vallem cadaverum, et cineris, et universam regionem mortis usque ad torrentem Cedron, et usque ad angulum portæ equorum orientalis, Sanctum Domini : non evelletur, et non destruetur ultra in perpetuum.
Jeremiah 32 1 Verbum quod factum est ad Jeremiam a Domino, in anno decimo Sedeciæ regis Juda, ipse est annus decimus octavus Nabuchodonosor.
Jeremiah 32 2 Tunc exercitus regis Babylonis obsidebat Jerusalem, et Jeremias propheta erat clausus in atrio carceris qui erat in domo regis Juda.
Jeremiah 32 3 Clauserat enim eum Sedecias rex Juda, dicens : Quare vaticinaris, dicens : Hæc dicit Dominus : Ecce ego dabo civitatem istam in manus regis Babylonis, et capiet eam ;
Jeremiah 32 4 et Sedecias rex Juda non effugiet de manu Chaldæorum, sed tradetur in manus regis Babylonis : et loquetur os ejus cum ore illius, et oculi ejus oculos illius videbunt :
Jeremiah 32 5 et in Babylonem ducet Sedeciam, et ibi erit donec visitem eum, ait Dominus : si autem dimicaveritis adversum Chaldæos, nihil prosperum habebitis ?
Jeremiah 32 6 Et dixit Jeremias : Factum est verbum Domini ad me, dicens :
Jeremiah 32 7 Ecce Hanameel filius Sellum, patruelis tuus, veniet ad te, dicens : Eme tibi agrum meum qui est in Anathoth, tibi enim competit ex propinquitate ut emas.
Jeremiah 32 8 Et venit ad me Hanameel filius patrui mei, secundum verbum Domini, ad vestibulum carceris, et ait ad me : Posside agrum meum qui est in Anathoth, in terra Benjamin, quia tibi competit hæreditas, et tu propinquus es ut possideas. Intellexi autem quod verbum Domini esset :
Jeremiah 32 9 et emi agrum ab Hanameel filio patrui mei, qui est in Anathoth, et appendi ei argentum : septem stateres, et decem argenteos.
Jeremiah 32 10 Et scripsi in libro, et signavi, et adhibui testes, et appendi argentum in statera.
Jeremiah 32 11 Et accepi librum possessionis signatum et stipulationes, et rata, et signa forinsecus :
Jeremiah 32 12 et dedi librum possessionis Baruch filio Neri filii Maasiæ, in oculis Hanameel patruelis mei, in oculis testium qui scripti erant in libro emptionis, et in oculis omnium Judæorum qui sedebant in atrio carceris.
Jeremiah 32 13 Et præcepi Baruch coram eis, dicens :
Jeremiah 32 14 Hæc dicit Dominus exercituum, Deus Israël : Sume libros istos, librum emptionis hunc signatum, et librum hunc qui apertus est, et pone illos in vase fictili, ut permanere possint diebus multis :
Jeremiah 32 15 hæc enim dicit Dominus exercituum, Deus Israël : Adhuc possidebuntur domus, et agri, et vineæ in terra ista.
Jeremiah 32 16 Et oravi ad Dominum, postquam tradidi librum possessionis Baruch filio Neri, dicens :
Jeremiah 32 17 Heu ! heu ! heu ! Domine Deus, ecce tu fecisti cælum et terram in fortitudine tua magna, et in brachio tuo extento : non erit tibi difficile omne verbum :
Jeremiah 32 18 qui facis misericordiam in millibus, et reddis iniquitatem patrum in sinum filiorum eorum post eos : fortissime, magne, et potens, Dominus exercituum nomen tibi.
Jeremiah 32 19 Magnus consilio, et incomprehensibilis cogitatu : cujus oculi aperti sunt super omnes vias filiorum Adam, ut reddas unicuique secundum vias suas, et secundum fructum adinventionum ejus.
Jeremiah 32 20 Qui posuisti signa et portenta in terra Ægypti usque ad diem hanc, et in Israël, et in hominibus, et fecisti tibi nomen sicut est dies hæc.
Jeremiah 32 21 Et eduxisti populum tuum Israël de terra Ægypti, in signis et in portentis, et in manu robusta et in brachio extento, et in terrore magno :
Jeremiah 32 22 et dedisti eis terram hanc, quam jurasti patribus eorum ut dares eis, terram fluentem lacte et melle.
Jeremiah 32 23 Et ingressi sunt, et possederunt eam, et non obedierunt voci tuæ, et in lege tua non ambulaverunt : omnia quæ mandasti eis ut facerent non fecerunt, et evenerunt eis omnia mala hæc.
Jeremiah 32 24 Ecce munitiones exstructæ sunt adversum civitatem ut capiatur, et urbs data est in manus Chaldæorum, qui præliantur adversus eam, a facie gladii, et famis, et pestilentiæ : et quæcumque locutus es acciderunt, ut tu ipse cernis.
Jeremiah 32 25 Et tu dicis mihi, Domine Deus : Eme agrum argento, et adhibe testes, cum urbs data sit in manus Chaldæorum ?
Jeremiah 32 26 Et factum est verbum Domini ad Jeremiam, dicens :
Jeremiah 32 27 Ecce ego Dominus Deus universæ carnis : numquid mihi difficile erit omne verbum ?
Jeremiah 32 28 Propterea hæc dicit Dominus : Ecce ego tradam civitatem istam in manus Chaldæorum, et in manus regis Babylonis, et capient eam.
Jeremiah 32 29 Et venient Chaldæi præliantes adversum urbem hanc, et succendent eam igni, et comburent eam, et domos in quarum domatibus sacrificabant Baal, et libabant diis alienis libamina ad irritandum me.
Jeremiah 32 30 Erant enim filii Israël et filii Juda jugiter facientes malum in oculis meis ab adolescentia sua : filii Israël, qui usque nunc exacerbant me in opere manuum suarum, dicit Dominus.
Jeremiah 32 31 Quia in furore et in indignatione mea facta est mihi civitas hæc, a die qua ædificaverunt eam, usque ad diem istam qua auferetur de conspectu meo,
Jeremiah 32 32 propter malitiam filiorum Israël et filiorum Juda, quam fecerunt ad iracundiam me provocantes, ipsi et reges eorum, principes eorum, et sacerdotes eorum, et prophetæ eorum, viri Juda et habitatores Jerusalem.
Jeremiah 32 33 Et verterunt ad me terga, et non facies, cum docerem eos diluculo et erudirem, et nollent audire, ut acciperent disciplinam.
Jeremiah 32 34 Et posuerunt idola sua in domo in qua invocatum est nomen meum, ut polluerent eam.
Jeremiah 32 35 Et ædificaverunt excelsa Baal, quæ sunt in valle filii Ennom, ut initiarent filios suos et filias suas Moloch, quod non mandavi eis, nec ascendit in cor meum ut facerent abominationem hanc, et in peccatum deducerent Judam.
Jeremiah 32 36 Et nunc propter ista, hæc dicit Dominus Deus Israël ad civitatem hanc, de qua vos dicitis quod tradetur in manus regis Babylonis, in gladio, et in fame, et in peste :
Jeremiah 32 37 Ecce ego congregabo eos de universis terris ad quas ejeci eos in furore meo, et in ira mea, et indignatione grandi : et reducam eos ad locum istum, et habitare eos faciam confidenter :
Jeremiah 32 38 et erunt mihi in populum, et ego ero eis in Deum.
Jeremiah 32 39 Et dabo eis cor unum, et viam unam, ut timeant me universis diebus, et bene sit eis, et filiis eorum post eos.
Jeremiah 32 40 Et feriam eis pactum sempiternum, et non desinam eis benefacere : et timorem meum dabo in corde eorum, ut non recedant a me.
Jeremiah 32 41 Et lætabor super eis, cum bene eis fecero : et plantabo eos in terra ista in veritate, in toto corde meo et in tota anima mea.
Jeremiah 32 42 Quia hæc dicit Dominus : Sicut adduxi super populum istum omne malum hoc grande, sic adducam super eos omne bonum quod ego loquor ad eos.
Jeremiah 32 43 Et possidebuntur agri in terra ista, de qua vos dicitis quod deserta sit, eo quod non remanserit homo et jumentum, et data sit in manus Chaldæorum.
Jeremiah 32 44 Agri ementur pecunia, et scribentur in libro, et imprimetur signum, et testis adhibebitur, in terra Benjamin et in circuitu Jerusalem, in civitatibus Juda, et in civitatibus montanis, et in civitatibus campestribus, et in civitatibus quæ ad austrum sunt, quia convertam captivitatem eorum, ait Dominus.
Jeremiah 33 1 Et factum est verbum Domini ad Jeremiam secundo, cum adhuc clausus esset in atrio carceris, dicens :
Jeremiah 33 2 Hæc dicit Dominus, qui facturus est, et formaturus illud, et paraturus : Dominus nomen ejus :
Jeremiah 33 3 Clama ad me, et exaudiam te : et annuntiabo tibi grandia et firma quæ nescis.
Jeremiah 33 4 Quia hæc dicit Dominus Deus Israël ad domos urbis hujus, et ad domos regis Juda, quæ destructæ sunt, et ad munitiones, et ad gladium
Jeremiah 33 5 venientium ut dimicent cum Chaldæis, et impleant eas cadaveribus hominum quos percussi in furore meo et in indignatione mea, abscondens faciem meam a civitate hac, propter omnem malitiam eorum.
Jeremiah 33 6 Ecce ego obducam eis cicatricem et sanitatem, et curabo eos, et revelabo illis deprecationem pacis et veritatis.
Jeremiah 33 7 Et convertam conversionem Juda et conversionem Jerusalem, et ædificabo eos sicut a principio.
Jeremiah 33 8 Et emundabo illos ab omni iniquitate sua in qua peccaverunt mihi, et propitius ero cunctis iniquitatibus eorum, in quibus dereliquerunt mihi et spreverunt me.
Jeremiah 33 9 Et erit mihi in nomen, et in gaudium, et in laudem, et in exsultationem cunctis gentibus terræ, quæ audierint omnia bona quæ ego facturus sum eis : et pavebunt et turbabuntur in universis bonis, et in omni pace quam ego faciam eis.
Jeremiah 33 10 Hæc dicit Dominus : Adhuc audietur in loco isto quem vos dicitis esse desertum, eo quod non sit homo nec jumentum in civitatibus Juda, et foris Jerusalem, quæ desolatæ sunt, absque homine, et absque habitatore, et absque pecore,
Jeremiah 33 11 vox gaudii et vox lætitiæ, vox sponsi et vox sponsæ, vox dicentium : Confitemini Domino exercituum, quoniam bonus Dominus, quoniam in æternum misericordia ejus : et portantium vota in domum Domini : reducam enim conversionem terræ sicut a principio, dicit Dominus.
Jeremiah 33 12 Hæc dicit Dominus exercituum : Adhuc erit in loco isto deserto, absque homine et absque jumento, et in cunctis civitatibus ejus, habitaculum pastorum accubantium gregum.
Jeremiah 33 13 In civitatibus montuosis, et in civitatibus campestribus, et in civitatibus quæ ad austrum sunt, et in terra Benjamin, et in circuitu Jerusalem, et in civitatibus Juda, adhuc transibunt greges ad manum numerantis, ait Dominus.
Jeremiah 33 14 Ecce dies veniunt, dicit Dominus, et suscitabo verbum bonum quod locutus sum ad domum Israël et ad domum Juda.
Jeremiah 33 15 In diebus illis et in tempore illo germinare faciam David germen justitiæ, et faciet judicium et justitiam in terra :
Jeremiah 33 16 in diebus illis salvabitur Juda, et Jerusalem habitabit confidenter : et hoc est nomen quod vocabunt eum : Dominus justus noster.
Jeremiah 33 17 Quia hæc dicit Dominus : Non interibit de David vir qui sedeat super thronum domus Israël :
Jeremiah 33 18 et de sacerdotibus et de Levitis non interibit vir a facie mea, qui offerat holocautomata, et incendat sacrificum, et cædat victimas omnibus diebus.
Jeremiah 33 19 Et factum est verbum Domini ad Jeremiam, dicens :
Jeremiah 33 20 Hæc dicit Dominus : Si irritum potest fieri pactum meum cum die, et pactum meum cum nocte, ut non sit dies et nox in tempore suo,
Jeremiah 33 21 et pactum meum irritum esse poterit cum David servo meo, ut non sit ex eo filius qui regnet in throno ejus, et Levitæ et sacerdotes ministri mei.
Jeremiah 33 22 Sicuti enumerari non possunt stellæ cæli, et metiri arena maris, sic multiplicabo semen David servi mei, et Levitas ministros meos.
Jeremiah 33 23 Et factum est verbum Domini ad Jeremiam, dicens :
Jeremiah 33 24 Numquid non vidisti quid populus hic locutus sit, dicens : Duæ cognationes quas elegerat Dominus abjectæ sunt ? Et populum meum despexerunt, eo quod non sit ultra gens coram eis.
Jeremiah 33 25 Hæc dicit Dominus : Si pactum meum inter diem et noctem, et leges cælo et terræ non posui,
Jeremiah 33 26 equidem et semen Jacob et David servi mei projiciam, ut non assumam de semine ejus principes seminis Abraham, Isaac, et Jacob : reducam enim conversionem eorum, et miserebor eis.
Jeremiah 34 1 Verbum quod factum est ad Jeremiam a Domino quando Nabuchodonosor rex Babylonis, et omnis exercitus ejus, universaque regna terræ, quæ erant sub potestate manus ejus, et omnes populi, bellabant contra Jerusalem, et contra omnes urbes ejus, dicens :
Jeremiah 34 2 Hæc dicit Dominus Deus Israël : Vade, et loquere ad Sedeciam regem Juda, et dices ad eum : Hæc dicit Dominus : Ecce ego tradam civitatem hanc in manus regis Babylonis, et succendet eam igni :
Jeremiah 34 3 et tu non effugies de manu ejus, sed comprehensione capieris, et in manu ejus traderis : et oculi tui oculos regis Babylonis videbunt, et os ejus cum ore tuo loquetur, et Babylonem introibis.
Jeremiah 34 4 Attamen audi verbum Domini, Sedecia, rex Juda : Hæc dicit Dominus ad te : Non morieris in gladio,
Jeremiah 34 5 sed in pace morieris : et secundum combustiones patrum tuorum, regum priorum qui fuerunt ante te, sic comburent te : et væ domine, plangent te : quia verbum ego locutus sum, dicit Dominus.
Jeremiah 34 6 Et locutus est Jeremias propheta ad Sedeciam regem Juda universa verba hæc in Jerusalem.
Jeremiah 34 7 Et exercitus regis Babylonis pugnabat contra Jerusalem, et contra omnes civitates Juda quæ reliquæ erant, contra Lachis et contra Azecha : hæ enim supererant de civitatibus Juda, urbes munitæ.
Jeremiah 34 8 Verbum quod factum est ad Jeremiam a Domino, postquam percussit rex Sedecias fœdus cum omni populo in Jerusalem, prædicans,
Jeremiah 34 9 ut dimitteret unusquisque servum suum et unusquisque ancillam suam, Hebræum et Hebræam, liberos, et nequaquam dominarentur eis, id est, in Judæo et fratre suo.
Jeremiah 34 10 Audierunt ergo omnes principes et universus populus, qui inierant pactum ut dimitteret unusquisque servum suum et unusquisque ancillam suam liberos, et ultra non dominarentur eis : audierunt igitur, et dimiserunt.
Jeremiah 34 11 Et conversi sunt deinceps : et retraxerunt servos et ancillas suas quos dimiserant liberos, et subjugaverunt in famulos et famulas.
Jeremiah 34 12 Et factum est verbum Domini ad Jeremiam a Domino, dicens :
Jeremiah 34 13 Hæc dicit Dominus Deus Israël : Ego percussi fœdus cum patribus vestris in die qua eduxi eos de terra Ægypti, de domo servitutis, dicens :
Jeremiah 34 14 Cum completi fuerint septem anni, dimittat unusquisque fratrem suum Hebræum, qui venditus est ei : et serviet tibi sex annis, et dimittes eum a te liberum : et non audierunt patres vestri me, nec inclinaverunt aurem suam.
Jeremiah 34 15 Et conversi estis vos hodie, et fecistis quod rectum est in oculis meis, ut prædicaretis libertatem unusquisque ad amicum suum : et inistis pactum in conspectu meo, in domo in qua invocatum est nomen meum super eam :
Jeremiah 34 16 et reversi estis, et commaculastis nomen meum, et reduxistis unusquisque servum suum et unusquisque ancillam suam, quos dimiseratis ut essent liberi et suæ potestatis, et subjugastis eos ut sint vobis servi et ancillæ.
Jeremiah 34 17 Propterea hæc dicit Dominus : Vos non audistis me, ut prædicaretis libertatem unusquisque fratri suo et unusquisque amico suo : ecce ego prædico vobis libertatem, ait Dominus, ad gladium, ad pestem, et ad famem, et dabo vos in commotionem cunctis regnis terræ.
Jeremiah 34 18 Et dabo viros qui prævaricantur fœdus meum, et non observaverunt verba fœderis quibus assensi sunt in conspectu meo, vitulum quem conciderunt in duas partes, et transierunt inter divisiones ejus,
Jeremiah 34 19 principes Juda et principes Jerusalem, eunuchi et sacerdotes, et omnis populus terræ, qui transierunt inter divisiones vituli :
Jeremiah 34 20 et dabo eos in manus inimicorum suorum, et in manus quærentium animam eorum, et erit morticinum eorum in escam volatilibus cæli et bestiis terræ.
Jeremiah 34 21 Et Sedeciam regem Juda, et principes ejus, dabo in manus inimicorum suorum, et in manus quærentium animas eorum, et in manus exercituum regis Babylonis, qui recesserunt a vobis.
Jeremiah 34 22 Ecce ego præcipio, dicit Dominus, et reducam eos in civitatem hanc, et præliabuntur adversus eam, et capient eam, et incendent igni : et civitates Juda dabo in solitudinem, eo quod non sit habitator.
Jeremiah 35 1 Verbum quod factum est ad Jeremiam a Domino in diebus Joakim filii Josiæ regis Juda, dicens :
Jeremiah 35 2 Vade ad domum Rechabitarum, et loquere eis, et introduces eos in domum Domini, in unam exedram thesaurorum, et dabis eis bibere vinum.
Jeremiah 35 3 Et assumpsi Jezoniam filium Jeremiæ filii Habsaniæ, et fratres ejus, et omnes filios ejus, et universam domum Rechabitarum,
Jeremiah 35 4 et introduxi eos in domum Domini, ad gazophylacium filiorum Hanan filii Jegedeliæ hominis Dei, quod erat juxta gazophylacium principum, super thesaurum Maasiæ filii Sellum, qui erat custos vestibuli :
Jeremiah 35 5 et posui coram filiis domus Rechabitarum scyphos plenos vino, et calices, et dixi ad eos : Bibite vinum.
Jeremiah 35 6 Qui responderunt Non bibemus vinum, quia Jonadab filius Rechab, pater noster, præcepit nobis, dicens : Non bibetis vinum, vos et filii vestri, usque in sempiternum :
Jeremiah 35 7 et domum non ædificabitis, et sementem non seretis, et vineas non plantabitis, nec habebitis : sed in tabernaculis habitabitis cunctis diebus vestris, ut vivatis diebus multis super faciem terræ in qua vos peregrinamini.
Jeremiah 35 8 Obedivimus ergo voci Jonadab filii Rechab, patris nostri, in omnibus quæ præcepit nobis, ita ut non biberemus vinum cunctis diebus nostris, nos, et mulieres nostræ, filii, et filiæ nostræ,
Jeremiah 35 9 et non ædificaremus domos ad habitandum : et vineam, et agrum, et sementem non habuimus :
Jeremiah 35 10 sed habitavimus in tabernaculis, et obedientes fuimus juxta omnia quæ præcepit nobis Jonadab pater noster.
Jeremiah 35 11 Cum autem ascendisset Nabuchodonosor rex Babylonis ad terram nostram, diximus : Venite, et ingrediamur Jerusalem a facie exercitus Chaldæorum, et a facie exercitus Syriæ : et mansimus in Jerusalem.
Jeremiah 35 12 Et factum est verbum Domini ad Jeremiam, dicens :
Jeremiah 35 13 Hæc dicit Dominus exercituum, Deus Israël : Vade, et dic viris Juda et habitatoribus Jerusalem : Numquid non recipietis disciplinam, ut obediatis verbis meis ? dicit Dominus.
Jeremiah 35 14 Prævaluerunt sermones Jonadab filii Rechab, quos præcepit filiis suis ut non biberent vinum, et non biberunt usque ad diem hanc, quia obedierunt præcepto patris sui : ego autem locutus sum ad vos, de mane consurgens et loquens, et non obedistis mihi.
Jeremiah 35 15 Misique ad vos omnes servos meos prophetas, consurgens diluculo mittensque, et dicens : Convertimini unusquisque a via sua pessima, et bona facite studia vestra : et nolite sequi deos alienos, neque colatis eos, et habitabitis in terra quam dedi vobis et patribus vestris : et non inclinastis aurem vestram, neque audistis me.
Jeremiah 35 16 Firmaverunt igitur filii Jonadab filii Rechab præceptum patris sui, quod præceperat eis : populus autem iste non obedivit mihi.
Jeremiah 35 17 Idcirco hæc dicit Dominus exercituum, Deus Israël : Ecce ego adducam super Judam et super omnes habitatores Jerusalem universam afflictionem, quam locutus sum adversum illos, eo quod locutus sum ad illos, et non audierunt : vocavi illos, et non responderunt mihi.
Jeremiah 35 18 Domui autem Rechabitarum dixit Jeremias : Hæc dicit Dominus exercituum, Deus Israël : Pro eo quod obedistis præcepto Jonadab patris vestri, et custodistis omnia mandata ejus, et fecistis universa quæ præcepit vobis,
Jeremiah 35 19 propterea hæc dicit Dominus exercituum, Deus Israël : Non deficiet vir de stirpe Jonadab filii Rechab, stans in conspectu meo cunctis diebus.
Jeremiah 36 1 Et factum est in anno quarto Joakim filii Josiæ regis Juda, factum est verbum hoc ad Jeremiam a Domino, dicens :
Jeremiah 36 2 Tolle volumen libri, et scribes in eo omnia verba quæ locutus sum tibi adversum Israël et Judam, et adversum omnes gentes, a die qua locutus sum ad te, ex diebus Josiæ usque ad diem hanc :
Jeremiah 36 3 si forte, audiente domo Juda universa mala quæ ego cogito facere eis, revertatur unusquisque a via sua pessima, et propitius ero iniquitati et peccato eorum.
Jeremiah 36 4 Vocavit ergo Jeremias Baruch filium Neriæ : et scripsit Baruch ex ore Jeremiæ omnes sermones Domini quos locutus est ad eum, in volumine libri :
Jeremiah 36 5 et præcepit Jeremias Baruch, dicens : Ego clausus sum, nec valeo ingredi domum Domini.
Jeremiah 36 6 Ingredere ergo tu, et lege de volumine in quo scripsisti ex ore meo verba Domini, audiente populo in domo Domini, in die jejunii, insuper et audiente universo Juda, qui veniunt de civitatibus suis, leges eis,
Jeremiah 36 7 si forte cadat oratio eorum in conspectu Domini, et revertatur unusquisque a via sua pessima, quoniam magnus furor et indignatio est quam locutus est Dominus adversus populum hunc.
Jeremiah 36 8 Et fecit Baruch filius Neriæ juxta omnia quæ præceperat ei Jeremias propheta, legens ex volumine sermones Domini in domo Domini.
Jeremiah 36 9 Factum est autem in anno quinto Joakim filii Josiæ regis Juda, in mense nono : prædicaverunt jejunium in conspectu Domini omni populo in Jerusalem, et universæ multitudini quæ confluxerat de civitatibus Juda in Jerusalem.
Jeremiah 36 10 Legitque Baruch ex volumine sermones Jeremiæ in domo Domini, in gazophylacio Gamariæ, filii Saphan scribæ, in vestibulo superiori, in introitu portæ novæ domus Domni, audiente omni populo.
Jeremiah 36 11 Cumque audisset Michæas filius Gamariæ filii Saphan, omnes sermones Domini ex libro,
Jeremiah 36 12 descendit in domum regis, ad gazophylacium scribæ, et ecce ibi omnes principes sedebant : Elisama scriba, et Dalaias filius Semeiæ, et Elnathan filius Achobor, et Gamarias filius Saphan, et Sedecias filius Hananiæ, et universi principes :
Jeremiah 36 13 et nuntiavit eis Michæas omnia verba quæ audivit, legente Baruch ex volumine in auribus populi.
Jeremiah 36 14 Miserunt itaque omnes principes ad Baruch Judi filium Nathaniæ filii Selemiæ filii Chusi, dicentes : Volumen ex quo legisti, audiente populo, sume in manu tua, et veni. Tulit ergo Baruch filius Neriæ volumen in manu sua, et venit ad eos,
Jeremiah 36 15 et dixerunt ad eum : Sede, et lege hæc in auribus nostris. Et legit Baruch in auribus eorum.
Jeremiah 36 16 Igitur cum audissent omnia verba, obstupuerunt unusquisque ad proximum suum, et dixerunt ad Baruch : Nuntiare debemus regi omnes sermones istos.
Jeremiah 36 17 Et interrogaverunt eum, dicentes : Indica nobis quomodo scripsisti omnes sermones istos ex ore ejus.
Jeremiah 36 18 Dixit autem eis Baruch : Ex ore suo loquebatur quasi legens ad me omnes sermones istos, et ego scribebam in volumine atramento.
Jeremiah 36 19 Et dixerunt principes ad Baruch : Vade, et abscondere, tu et Jeremias, et nemo sciat ubi sitis.
Jeremiah 36 20 Et ingressi sunt ad regem in atrium : porro volumen commendaverunt in gazophylacio Elisamæ scribæ, et nuntiaverunt, audiente rege, omnes sermones.
Jeremiah 36 21 Misitque rex Judi ut sumeret volumen : qui tollens illud de gazophylacio Elisamæ scribæ, legit, audiente rege et universis principibus qui stabant circa regem.
Jeremiah 36 22 Rex autem sedebat in domo hiemali, in mense nono, et posita erat arula coram eo plena prunis.
Jeremiah 36 23 Cumque legisset Judi tres pagellas vel quatuor, scidit illud scalpello scribæ, et projecit in ignem qui erat super arulam, donec consumeretur omne volumen igni qui erat in arula.
Jeremiah 36 24 Et non timuerunt, neque sciderunt vestimenta sua, rex et omnes servi ejus qui audierunt universos sermones istos.
Jeremiah 36 25 Verumtamen Elnathan, et Dalaias, et Gamarias, contradixerunt regi, ne combureret librum : et non audivit eos.
Jeremiah 36 26 Et præcepit rex Jeremiel filio Amelech, et Saraiæ filio Ezriel, et Selemiæ filio Abdeel, ut comprehenderent Baruch scribam, et Jeremiam prophetam : abscondit autem eos Dominus.
Jeremiah 36 27 Et factum est verbum Domini ad Jeremiam prophetam, postquam combusserat rex volumen et sermones quos scripserat Baruch ex ore Jeremiæ, dicens :
Jeremiah 36 28 Rursum tolle volumen aliud, et scribe in eo omnes sermones priores qui erant in primo volumine, quod combussit Joakim rex Juda.
Jeremiah 36 29 Et ad Joakim regem Juda dices : Hæc dicit Dominus : Tu combussisti volumen illud, dicens : Quare scripsisti in eo annuntians : Festinus veniet rex Babylonis, et vastabit terram hanc, et cessare faciet ex illa hominem et jumentum ?
Jeremiah 36 30 Propterea hæc dicit Dominus contra Joakim regem Juda : Non erit ex eo qui sedeat super solium David : et cadaver ejus projicietur ad æstum per diem, et ad gelu per noctem.
Jeremiah 36 31 Et visitabo contra eum, et contra semen ejus, et contra servos ejus, iniquitates suas : et adducam super eos, et super habitatores Jerusalem, et super viros Juda, omne malum quod locutus sum ad eos, et non audierunt.
Jeremiah 36 32 Jeremias autem tulit volumen aliud, et dedit illud Baruch filio Neriæ scribæ : qui scripsit in eo ex ore Jeremiæ omnes sermones libri quem combusserat Joakim rex Juda igni : et insuper additi sunt sermones multo plures quam antea fuerant.
Jeremiah 37 1 Et regnavit rex Sedecias filius Josiæ pro Jechonia filio Joakim, quem constituit regem Nabuchodonosor rex Babylonis in terra Juda :
Jeremiah 37 2 et non obedivit ipse, et servi ejus, et populus terræ, verbis Domini, quæ locutus est in manu Jeremiæ prophetæ.
Jeremiah 37 3 Et misit rex Sedecias Juchal filium Selemiæ, et Sophoniam filium Maasiæ, sacerdotem, ad Jeremiam prophetam, dicens : Ora pro nobis Dominum Deum nostrum.
Jeremiah 37 4 Jeremias autem libere ambulabat in medio populi : non enim miserant eum in custodiam carceris. Igitur exercitus Pharaonis egressus est de Ægypto, et audientes Chaldæi, qui obsidebant Jerusalem, hujuscemodi nuntium, recesserunt ab Jerusalem.
Jeremiah 37 5 Et factum est verbum Domini ad Jeremiam prophetam, dicens :
Jeremiah 37 6 Hæc dicit Dominus Deus Israël : Sic dicetis regi Juda, qui misit vos ad me interrogandum : Ecce exercitus Pharaonis, qui egressus est vobis in auxilium, revertetur in terram suam in Ægyptum :
Jeremiah 37 7 et redient Chaldæi, et bellabunt contra civitatem hanc, et capient eam, et succendent eam igni.
Jeremiah 37 8 Hæc dicit Dominus : Nolite decipere animas vestras, dicentes : Euntes abibunt, et recedent a nobis Chaldæi : quia non abibunt.
Jeremiah 37 9 Sed, etsi percusseritis omnem exercitum Chaldæorum qui præliantur adversum vos, et derelicti fuerint ex eis aliqui vulnerati, singuli de tentorio suo consurgent, et incendent civitatem hanc igni.
Jeremiah 37 10 Ergo cum recessisset exercitus Chaldæorum ab Jerusalem, propter exercitum Pharaonis,
Jeremiah 37 11 egressus est Jeremias de Jerusalem ut iret in terram Benjamin, et divideret ibi possessionem in conspectu civium.
Jeremiah 37 12 Cumque pervenisset ad portam Benjamin, erat ibi custos portæ per vices, nomine Jerias filius Selemiæ filii Hananiæ, et apprehendit Jeremiam prophetam, dicens : Ad Chaldæos profugis.
Jeremiah 37 13 Et respondit Jeremias : Falsum est, non fugio ad Chaldæos. Et non audivit eum, sed comprehendit Jerias Jeremiam, et adduxit eum ad principes :
Jeremiah 37 14 quam ob rem irati principes contra Jeremiam, cæsum eum miserunt in carcerem, qui erat in domo Jonathan scribæ : ipse enim præpositus erat super carcerem.
Jeremiah 37 15 Itaque ingressus est Jeremias in domum laci et in ergastulum : et sedit ibi Jeremias diebus multis.
Jeremiah 37 16 Mittens autem Sedecias rex, tulit eum : et interrogavit eum in domo sua abscondite, et dixit : Putasne est sermo a Domino ? Et dixit Jeremias : Est : et ait : In manus regis Babylonis traderis.
Jeremiah 37 17 Et dixit Jeremias ad regem Sedeciam : Quid peccavi tibi, et servis tuis, et populo tuo, quia misisti me in domum carceris ?
Jeremiah 37 18 Ubi sunt prophetæ vestri, qui prophetabant vobis, et dicebant : Non veniet rex Babylonis super vos, et super terram hanc ?
Jeremiah 37 19 Nunc ergo audi, obsecro, domine mi rex : valeat deprecatio mea in conspectu tuo, et ne me remittas in domum Jonathan scribæ, ne moriar ibi.
Jeremiah 37 20 Præcepit ergo rex Sedecias ut traderetur Jeremias in vestibulo carceris, et daretur ei torta panis quotidie, excepto pulmento, donec consumerentur omnes panes de civitate : et mansit Jeremias in vestibulo carceris.
Jeremiah 38 1 Audivit autem Saphatias filius Mathan, et Gedelias filius Phassur, et Juchal filius Selemiæ, et Phassur filius Melchiæ, sermones quos Jeremias loquebatur ad omnem populum, dicens :
Jeremiah 38 2 Hæc dicit Dominus : Quicumque manserit in civitate hac, morietur gladio, et fame, et peste : qui autem profugerit ad Chaldæos, vivet, et erit anima ejus sospes et vivens.
Jeremiah 38 3 Hæc dicit Dominus : Tradendo tradetur civitas hæc in manu exercitus regis Babylonis, et capiet eam.
Jeremiah 38 4 Et dixerunt principes regi : Rogamus ut occidatur homo iste : de industria enim dissolvit manus virorum bellantium qui remanserunt in civitate hac, et manus universi populi, loquens ad eos juxta verba hæc : siquidem homo iste non quærit pacem populo huic, sed malum.
Jeremiah 38 5 Et dixit rex Sedecias : Ecce ipse in manibus vestris est : nec enim fas est regem vobis quidquam negare.
Jeremiah 38 6 Tulerunt ergo Jeremiam, et projecerunt eum in lacum Melchiæ filii Amelech, qui erat in vestibulo carceris : et submiserunt Jeremiam funibus in lacum, in quo non erat aqua, sed lutum : descendit itaque Jeremias in cœnum.
Jeremiah 38 7 Audivit autem Abdemelech Æthiops, vir eunuchus, qui erat in domo regis, quod misissent Jeremiam in lacum. Porro rex sedebat in porta Benjamin :
Jeremiah 38 8 et egressus est Abdemelech de domo regis, et locutus est ad regem, dicens :
Jeremiah 38 9 Domine mi rex, male fecerunt viri isti omnia quæcumque perpetrarunt contra Jeremiam prophetam, mittentes eum in lacum, ut moriatur ibi fame : non sunt enim panes ultra in civitate.
Jeremiah 38 10 Præcepit itaque rex Abdemelech Æthiopi, dicens : Tolle tecum hinc triginta viros, et leva Jeremiam prophetam de lacu, antequam moriatur.
Jeremiah 38 11 Assumptis ergo Abdemelech secum viris, ingressus est domum regis, quæ erat sub cellario, et tulit inde veteres pannos, et antiqua quæ computruerant, et submisit ea ad Jeremiam in lacum per funiculos.
Jeremiah 38 12 Dixitque Abdemelech Æthiops ad Jeremiam : Pone veteres pannos, et hæc scissa et putrida, sub cubito manuum tuarum, et super funes. Fecit ergo Jeremias sic,
Jeremiah 38 13 et extraxerunt Jeremiam funibus, et eduxerunt eum de lacu : mansit autem Jeremias in vestibulo carceris.
Jeremiah 38 14 Et misit rex Sedecias, et tulit ad se Jeremiam prophetam ad ostium tertium quod erat in domo Domini : et dixit rex ad Jeremiam : Interrogo ego te sermonem, ne abscondas a me aliquid.
Jeremiah 38 15 Dixit autem Jeremias ad Sedeciam : Si annuntiavero tibi, numquid non interficies me ? et si consilium dedero tibi, non me audies.
Jeremiah 38 16 Juravit ergo rex Sedecias Jeremiæ clam, dicens : Vivit Dominus, qui fecit nobis animam hanc, si occidero te, et si tradidero te in manus virorum istorum qui quærunt animam tuam.
Jeremiah 38 17 Et dixit Jeremias ad Sedeciam : Hæc dicit Dominus exercituum, Deus Israël : Si profectus exieris ad principes regis Babylonis, vivet anima tua, et civitas hæc non succendetur igni : et salvus eris tu, et domus tua.
Jeremiah 38 18 Si autem non exieris ad principes regis Babylonis, tradetur civitas hæc in manus Chaldæorum, et succendent eam igni : et tu non effugies de manu eorum.
Jeremiah 38 19 Et dixit rex Sedecias ad Jeremiam : Sollicitus sum propter Judæos qui transfugerunt ad Chaldæos, ne forte tradar in manus eorum, et illudant mihi.
Jeremiah 38 20 Respondit autem Jeremias : Non te tradent. Audi, quæso, vocem Domini, quam ego loquor ad te, et bene tibi erit, et vivet anima tua.
Jeremiah 38 21 Quod si nolueris egredi, iste est sermo quem ostendit mihi Dominus :
Jeremiah 38 22 ecce omnes mulieres quæ remanserunt in domo regis Juda educentur ad principes regis Babylonis, et ipsæ dicent : Seduxerunt te, et prævaluerunt adversum te, viri pacifici tui : demerserunt in cœno et in lubrico pedes tuos, et recesserunt a te.
Jeremiah 38 23 Et omnes uxores tuæ et filii tui educentur ad Chaldæos : et non effugies manus eorum, sed in manu regis Babylonis capieris, et civitatem hanc comburet igni.
Jeremiah 38 24 Dixit ergo Sedecias ad Jeremiam : Nullus sciat verba hæc, et non morieris.
Jeremiah 38 25 Si autem audierint principes quia locutus sum tecum, et venerint ad te, et dixerint tibi : Indica nobis quid locutus sis cum rege : ne celes nos, et non te interficiemus, et quid locutus est tecum rex,
Jeremiah 38 26 dices ad eos : Prostravi ego preces meas coram rege, ne me reduci juberet in domum Jonathan, et ibi morerer.
Jeremiah 38 27 Venerunt ergo omnes principes ad Jeremiam, et interrogaverunt eum, et locutus est eis juxta omnia verba quæ præceperat ei rex : et cessaverunt ab eo : nihil enim fuerat auditum.
Jeremiah 38 28 Mansit vero Jeremias in vestibulo carceris usque ad diem quo capta est Jerusalem : et factum est ut caperetur Jerusalem.
Jeremiah 39 1 Anno nono Sedeciæ regis Juda, mense decimo, venit Nabuchodonosor rex Babylonis, et omnis exercitus ejus, ad Jerusalem, et obsidebant eam.
Jeremiah 39 2 Undecimo autem anno Sedeciæ, mense quarto, quinta mensis, aperta est civitas :
Jeremiah 39 3 et ingressi sunt omnes principes regis Babylonis, et sederunt in porta media : Neregel, Sereser, Semegarnabu, Sarsachim, Rabsares, Neregel, Sereser, Rebmag, et omnes reliqui principes regis Babylonis.
Jeremiah 39 4 Cumque vidisset eos Sedecias rex Juda, et omnes viri bellatores, fugerunt : et egressi sunt nocte de civitate per viam horti regis, et per portam quæ erat inter duos muros, et egressi sunt ad viam deserti.
Jeremiah 39 5 Persecutus est autem eos exercitus Chaldæorum, et comprehenderunt Sedeciam in campo solitudinis Jerichontinæ, et captum adduxerunt ad Nabuchodonosor regem Babylonis, in Reblatha, quæ est in terra Emath : et locutus est ad eum judicia.
Jeremiah 39 6 Et occidit rex Babylonis filios Sedeciæ in Reblatha, in oculis ejus : et omnes nobiles Juda occidit rex Babylonis.
Jeremiah 39 7 Oculos quoque Sedeciæ eruit, et vinxit eum compedibus ut duceretur in Babylonem.
Jeremiah 39 8 Domum quoque regis et domum vulgi succenderunt Chaldæi igni, et murum Jerusalem subverterunt.
Jeremiah 39 9 Et reliquias populi qui remanserant in civitate, et perfugas qui transfugerant ad eum, et superfluos vulgi qui remanserant, transtulit Nabuzardan, magister militum, in Babylonem.
Jeremiah 39 10 Et de plebe pauperum, qui nihil penitus habebant, dimisit Nabuzardan, magister militum, in terra Juda, et dedit eis vineas et cisternas in die illa.
Jeremiah 39 11 Præceperat autem Nabuchodonosor rex Babylonis de Jeremia Nabuzardan, magistro militum, dicens :
Jeremiah 39 12 Tolle illum, et pone super eum oculos tuos, nihilque ei mali facias : sed ut voluerit, sic facias ei.
Jeremiah 39 13 Misit ergo Nabuzardan princeps militiæ, et Nabusezban, et Rabsares, et Neregel, et Sereser, et Rebmag, et omnes optimates regis Babylonis,
Jeremiah 39 14 miserunt, et tulerunt Jeremiam de vestibulo carceris, et tradiderunt eum Godoliæ filio Ahicam filii Saphan, ut intraret in domum, et habitaret in populo.
Jeremiah 39 15 Ad Jeremiam autem factus fuerat sermo Domini, cum clausus esset in vestibulo carceris, dicens :
Jeremiah 39 16 Vade, et dic Abdemelech Æthiopi, dicens : Hæc dicit Dominus exercituum, Deus Israël : Ecce ego inducam sermones meos super civitatem hanc in malum, et non in bonum, et erunt in conspectu tuo in die illa.
Jeremiah 39 17 Et liberabo te in die illa, ait Dominus, et non traderis in manus virorum quos tu formidas :
Jeremiah 39 18 sed eruens liberabo te, et gladio non cades, sed erit tibi anima tua in salutem, quia in me habuisti fiduciam, ait Dominus.
Jeremiah 40 1 Sermo qui factus est ad Jeremiam a Domino, postquam dimissus est a Nabuzardan magistro militiæ de Rama, quando tulit eum vinctum catenis in medio omnium qui migrabant de Jerusalem et Juda, et ducebantur in Babylonem.
Jeremiah 40 2 Tollens ergo princeps militiæ Jeremiam, dixit ad eum : Dominus Deus tuus locutus est malum hoc super locum istum :
Jeremiah 40 3 et adduxit, et fecit Dominus sicut locutus est, quia peccastis Domino, et non audistis vocem ejus : et factus est vobis sermo hic.
Jeremiah 40 4 Nunc ergo ecce solvi te hodie de catenis quæ sunt in manibus tuis : si placet tibi ut venias mecum in Babylonem, veni, et ponam oculos meos super te : si autem displicet tibi venire mecum in Babylonem, reside : ecce omnis terra in conspectu tuo est : quod elegeris, et quo placuerit tibi ut vadas, illuc perge :
Jeremiah 40 5 et mecum noli venire, sed habita apud Godoliam filium Ahicam filii Saphan, quem præposuit rex Babylonis civitatibus Juda : habita ergo cum eo in medio populi : vel quocumque placuerit tibi ut vadas, vade. Dedit quoque ei magister militiæ cibaria, et munuscula, et dimisit eum.
Jeremiah 40 6 Venit autem Jeremias ad Godoliam filium Ahicam in Masphath, et habitavit cum eo in medio populi qui relictus fuerat in terra.
Jeremiah 40 7 Cumque audissent omnes principes exercitus, qui dispersi fuerant per regiones, ipsi et socii eorum, quod præfecisset rex Babylonis Godoliam filium Ahicam terræ, et quod commendasset ei viros, et mulieres, et parvulos, et de pauperibus terræ, qui non fuerant translati in Babylonem,
Jeremiah 40 8 venerunt ad Godoliam in Masphath, et Ismahel filius Nathaniæ, et Johanan et Jonathan filii Caree, et Sareas filius Thanehumeth, et filii Ophi, qui erant de Netophathi, et Jezonias filius Maachathi, ipse et viri eorum.
Jeremiah 40 9 Et juravit eis Godolias filius Ahicam filii Saphan, et comitibus eorum, dicens : Nolite timere servire Chaldæis : habitate in terra, et servite regi Babylonis, et bene erit vobis.
Jeremiah 40 10 Ecce ego habito in Masphath, ut respondeam præcepto Chaldæorum qui mittuntur ad nos : vos autem colligite vindemiam, et messem, et oleum, et condite in vasis vestris, et manete in urbibus vestris, quas tenetis.
Jeremiah 40 11 Sed et omnes Judæi qui erant in Moab, et in filiis Ammon, et in Idumæa, et in universis regionibus, audito quod dedisset rex Babylonis reliquias in Judæa, et quod præposuisset super eos Godoliam filium Ahicam filii Saphan,
Jeremiah 40 12 reversi sunt, inquam, omnes Judæi de universis locis ad quæ profugerant, et venerunt in terram Juda ad Godoliam in Masphath, et collegerunt vinum et messam multam nimis.
Jeremiah 40 13 Johanan autem filius Caree, et omnes principes exercitus, qui dispersi fuerant in regionibus, venerunt ad Godoliam in Masphath,
Jeremiah 40 14 et dixerunt ei : Scito quod Baalis, rex filiorum Ammon, misit Ismahel filium Nathaniæ percutere animam tuam. Et non credidit eis Godolias filius Ahicam.
Jeremiah 40 15 Johanan autem filius Caree dixit ad Godoliam seorsum in Masphath, loquens : Ibo, et percutiam Ismahel filium Nathaniæ, nullo sciente, ne interficiat animam tuam, et dissipentur omnes Judæi qui congregati sunt ad te, et peribunt reliquiæ Juda.
Jeremiah 40 16 Et ait Godolias filius Ahicam ad Johanan filium Caree : Noli facere verbum hoc : falsum enim tu loqueris de Ismahel.
Jeremiah 41 1 Et factum est in mense septimo, venit Ismahel filius Nathaniæ filii Elisama, de semine regali, et optimates regis, et decem viri cum eo, ad Godoliam filium Ahicam, in Masphath, et comederunt ibi panes simul in Masphath.
Jeremiah 41 2 Surrexit autem Ismahel filius Nathaniæ, et decem viri qui cum eo erant, et percusserunt Godoliam filium Ahicam filii Saphan gladio, et interfecerunt eum quem præfecerat rex Babylonis terræ.
Jeremiah 41 3 Omnes quoque Judæos qui erant cum Godolia in Masphath, et Chaldæos qui reperti sunt ibi, et viros bellatores, percussit Ismahel.
Jeremiah 41 4 Secundo autem die postquam occiderat Godoliam, nullo adhuc sciente,
Jeremiah 41 5 venerunt viri de Sichem, et de Silo, et de Samaria, octoginta viri, rasi barba, et scissis vestibus, et squallentes : et munera et thus habebant in manu, ut offerrent in domo Domini.
Jeremiah 41 6 Egressus ergo Ismahel filius Nathaniæ in occursum eorum de Masphath, incedens et plorans ibat : cum autem occurrisset eis, dixit ad eos : Venite ad Godoliam filium Ahicam.
Jeremiah 41 7 Qui cum venissent ad medium civitatis, interfecit eos Ismahel filius Nathaniæ circa medium laci, ipse et viri qui erant cum eo.
Jeremiah 41 8 Decem autem viri reperti sunt inter eos, qui dixerunt ad Ismahel : Noli occidere nos, quia habemus thesauros in agro, frumenti, et hordei, et olei, et mellis : et cessavit, et non interfecit eos cum fratribus suis.
Jeremiah 41 9 Lacus autem in quem projecerat Ismahel omnia cadavera virorum quos percussit propter Godoliam, ipse est quem fecit rex Asa propter Baasa regem Israël : ipsum replevit Ismahel filius Nathaniæ occisis.
Jeremiah 41 10 Et captivas duxit Ismahel omnes reliquias populi qui erant in Masphath, filias regis, et universum populum qui remanserat in Masphath, quos commendaverat Nabuzardan, princeps militiæ, Godoliæ filio Ahicam : et cepit eos Ismahel filius Nathaniæ, et abiit ut transiret ad filios Ammon.
Jeremiah 41 11 Audivit autem Johanan filius Caree, et omnes principes bellatorum qui erant cum eo, omne malum quod fecerat Ismahel filius Nathaniæ,
Jeremiah 41 12 et assumptis universis viris, profecti sunt ut bellarent adversum Ismahel filium Nathaniæ : et invenerunt eum ad aquas multas quæ sunt in Gabaon.
Jeremiah 41 13 Cumque vidisset omnis populus qui erat cum Ismahel Johanan filium Caree, et universos principes bellatorum qui erant cum eo, lætati sunt :
Jeremiah 41 14 et reversus est omnis populus, quem ceperat Ismahel, in Masphath, reversusque abiit ad Johanan filium Caree.
Jeremiah 41 15 Ismahel autem filius Nathaniæ fugit cum octo viris a facie Johanan, et abiit ad filios Ammon.
Jeremiah 41 16 Tulit ergo Johanan filius Caree, et omnes principes bellatorum qui erant cum eo, universas reliquias vulgi quas reduxerat ab Ismahel filio Nathaniæ de Masphath, postquam percussit Godoliam filium Ahicam : fortes viros ad prælium, et mulieres, et pueros, et eunuchos, quos reduxerat de Gabaon.
Jeremiah 41 17 Et abierunt, et sederunt peregrinantes in Chamaam, quæ est juxta Bethlehem, ut pergerent, et introirent Ægyptum,
Jeremiah 41 18 a facie Chaldæorum : timebant enim eos, quia percusserat Ismahel filius Nathaniæ Godoliam filium Ahicam, quem præposuerat rex Babylonis in terra Juda.
Jeremiah 42 1 Et accesserunt omnes principes bellatorum, et Johanan filius Caree, et Jezonias filius Osaiæ, et reliquum vulgus, a parvo usque ad magnum,
Jeremiah 42 2 dixeruntque ad Jeremiam prophetam : Cadat oratio nostra in conspectu tuo, et ora pro nobis ad Dominum Deum tuum, pro universis reliquiis istis, quia derelicti sumus pauci de pluribus, sicut oculi tui non intuentur :
Jeremiah 42 3 et annuntiet nobis Dominus Deus tuus viam per quam pergamus, et verbum quod faciamus.
Jeremiah 42 4 Dixit autem ad eos Jeremias propheta : Audivi. Ecce ego oro ad Dominum Deum vestrum secundum verba vestra : omne verbum quodcumque responderit mihi indicabo vobis, nec celabo vos quidquam.
Jeremiah 42 5 Et illi dixerunt ad Jeremiam : Sit Dominus inter nos testis veritatis et fidei, si non, juxta omne verbum in quo miserit te Dominus Deus tuus ad nos, sic faciemus :
Jeremiah 42 6 sive bonum est, sive malum, voci Domini Dei nostri, ad quem mittimus te, obediemus, ut bene sit nobis cum audierimus vocem Domini Dei nostri.
Jeremiah 42 7 Cum autem completi essent decem dies, factum est verbum Domini ad Jeremiam,
Jeremiah 42 8 vocavitque Johanan filium Caree, et omnes principes bellatorum qui erant cum eo, et universum populum, a minimo usque ad magnum.
Jeremiah 42 9 Et dixit ad eos : Hæc dicit Dominus Deus Israël, ad quem misistis me ut prosternerem preces vestras in conspectu ejus :
Jeremiah 42 10 Si quiescentes manseritis in terra hac, ædificabo vos, et non destruam : plantabo, et non evellam : jam enim placatus sum super malo quod feci vobis.
Jeremiah 42 11 Nolite timere a facie regis Babylonis, quem vos pavidi formidatis : nolite metuere eum, dicit Dominus, quia vobiscum sum ego ut salvos vos faciam, et eruam de manu ejus :
Jeremiah 42 12 et dabo vobis misericordias, et miserebor vestri, et habitare vos faciam in terra vestra.
Jeremiah 42 13 Si autem dixeritis vos : Non habitabimus in terra ista, nec audiemus vocem Domini Dei nostri,
Jeremiah 42 14 dicentes : Nequaquam, sed ad terram Ægypti pergemus, ubi non videbimus bellum, et clangorem tubæ non audiemus, et famem non sustinebimus, et ibi habitabimus :
Jeremiah 42 15 propter hoc nunc audite verbum Domini, reliquiæ Juda : Hæc dicit Dominus exercituum, Deus Israël : Si posueritis faciem vestram ut ingrediamini Ægyptum, et intraveritis ut ibi habitetis,
Jeremiah 42 16 gladius quem vos formidatis ibi comprehendet vos in terra Ægypti : et fames, pro qua estis solliciti, adhærebit vobis in Ægypto, et ibi moriemini.
Jeremiah 42 17 Omnesque viri qui posuerunt faciem suam ut ingrediantur Ægyptum, ut habitent ibi, morientur gladio, et fame, et peste : nullus de eis remanebit, nec effugiet a facie mali quod ego afferam super eos.
Jeremiah 42 18 Quia hæc dicit Dominus exercituum, Deus Israël : Sicut conflatus est furor meus et indignatio mea super habitatores Jerusalem, sic conflabitur indignatio mea super vos cum ingressi fueritis Ægyptum : et eritis in jusjurandum, et in stuporem, et in maledictum, et in opprobrium, et nequaquam ultra videbitis locum istum.
Jeremiah 42 19 Verbum Domini super vos, reliquiæ Juda : Nolite intrare Ægyptum : scientes scietis, quia obtestatus sum vos hodie,
Jeremiah 42 20 quia decepistis animas vestras. Vos enim misistis me ad Dominum Deum nostrum, dicentes : Ora pro nobis ad Dominum Deum nostrum, et juxta omnia quæcumque dixerit tibi Dominus Deus noster, sic annuntia nobis, et faciemus.
Jeremiah 42 21 Et annuntiavi vobis hodie, et non audistis vocem Domini Dei vestri super universis pro quibus misit me ad vos.
Jeremiah 42 22 Nunc ergo scientes scietis quia gladio, et fame, et peste moriemini in loco ad quem voluistis intrare ut habitaretis ibi.
Jeremiah 43 1 Factum est autem, cum complesset Jeremias loquens ad populum universos sermones Domini Dei eorum, pro quibus miserat eum Dominus Deus eorum ad illos, omnia verba hæc,
Jeremiah 43 2 dixit Azarias filius Osaiæ, et Johanan filius Caree, et omnes viri superbi, dicentes ad Jeremiam : Mendacium tu loqueris : non misit te Dominus Deus noster, dicens : Ne ingrediamini Ægyptum ut habitetis illuc.
Jeremiah 43 3 Sed Baruch filius Neriæ incitat te adversum nos, ut tradat nos in manus Chaldæorum, ut interficiat nos, et traduci faciat in Babylonem.
Jeremiah 43 4 Et non audivit Johanan filius Caree, et omnes principes bellatorum, et universus populus, vocem Domini, ut manerent in terra Juda.
Jeremiah 43 5 Sed tollens Johanan filius Caree, et universi principes bellatorum, universos reliquiarum Juda, qui reversi fuerant de cunctis gentibus ad quas fuerant ante dispersi, ut habitarent in terra Juda,
Jeremiah 43 6 viros, et mulieres, et parvulos, et filias regis, et omnem animam quam reliquerat Nabuzardan princeps militiæ cum Godolia filio Ahicam filii Saphan, et Jeremiam prophetam, et Baruch filium Neriæ :
Jeremiah 43 7 et ingressi sunt terram Ægypti, quia non obedierunt voci Domini, et venerunt usque ad Taphnis.
Jeremiah 43 8 Et factus est sermo Domini ad Jeremiam in Taphnis, dicens :
Jeremiah 43 9 Sume lapides grandes in manu tua, et abscondes eos in crypta quæ est sub muto latericio in porta domus Pharaonis in Taphnis, cernentibus viris Judæis,
Jeremiah 43 10 et dices ad eos : Hæc dicit Dominus exercituum, Deus Israël : Ecce ego mittam et assumam Nabuchodonosor regem Babylonis, servum meum : et ponam thronum ejus super lapides istos quos abscondi, et statuet solium suum super eos :
Jeremiah 43 11 veniensque percutiet terram Ægypti, quos in mortem, in mortem, et quos in captivitatem, in captivitatem, et quos in gladium, in gladium :
Jeremiah 43 12 et succendet ignem in delubris deorum Ægypti, et comburet ea, et captivos ducet illos, et amicietur terra Ægypti sicut amicitur pastor pallio suo, et egredietur inde in pace :
Jeremiah 43 13 et conteret statuas domus solis quæ sunt in terra Ægypti, et delubra deorum Ægypti comburet igni.
Jeremiah 44 1 Verbum quod factum est per Jeremiam ad omnes Judæos qui habitabant in terra Ægypti, habitantes in Magdalo, et in Taphnis, et in Memphis, et in terra Phatures, dicens :
Jeremiah 44 2 Hæc dicit Dominus exercituum, Deus Israël : Vos vidistis omne malum istud quod adduxi super Jerusalem, et super omnes urbes Juda : et ecce desertæ sunt hodie, et non est in eis habitator,
Jeremiah 44 3 propter malitiam quam fecerunt ut me ad iracundiam provocarent, et irent ut sacrificarent, et colerent deos alienos quos nesciebant, et illi, et vos, et patres vestri.
Jeremiah 44 4 Et misi ad vos omnes servos meos prophetas, de nocte consurgens, mittensque et dicens : Nolite facere verbum abominationis hujuscemodi, quam odivi.
Jeremiah 44 5 Et non audierunt, nec inclinaverunt aurem suam, ut converterentur a malis suis, et non sacrificarent diis alienis.
Jeremiah 44 6 Et conflata est indignatio mea et furor meus, et succensa est in civitatibus Juda, et in plateis Jerusalem, et versæ sunt in solitudinem et vastitatem secundum diem hanc.
Jeremiah 44 7 Et nunc hæc dicit Dominus exercituum, Deus Israël : Quare vos facitis malum grande hoc contra animas vestras, ut intereat ex vobis vir et mulier, parvulus et lactens, de medio Judæ, nec relinquatur vobis quidquam residuum :
Jeremiah 44 8 provocantes me in operibus manuum vestrarum, sacrificando diis alienis in terra Ægypti, in quam ingressi estis ut habitetis ibi et dispereatis, et sitis in maledictionem et in opprobrium cunctis gentibus terræ ?
Jeremiah 44 9 Numquid obliti estis mala patrum vestrorum, et mala regum Juda, et mala uxorum ejus, et mala vestra, et mala uxorum vestrarum, quæ fecerunt in terra Juda, et in regionibus Jerusalem ?
Jeremiah 44 10 Non sunt mundati usque ad diem hanc : et non timuerunt, et non ambulaverunt in lege Domini, et in præceptis meis, quæ dedi coram vobis et coram patribus vestris.
Jeremiah 44 11 Ideo hæc dicit Dominus exercituum, Deus Israël : Ecce ego ponam faciem meam in vobis in malum : et disperdam omnem Judam.
Jeremiah 44 12 Et assumam reliquias Judæ, qui posuerunt facies suas ut ingrederentur terram Ægypti, et habitarent ibi, et consumentur omnes in terra Ægypti : cadent in gladio, et in fame, et consumentur a minimo usque ad maximum : in gladio et in fame morientur, et erunt in jusjurandum, et in miraculum, et in maledictionem, et in opprobrium.
Jeremiah 44 13 Et visitabo super habitatores terræ Ægypti, sicut visitavi super Jerusalem, in gladio, et fame, et peste :
Jeremiah 44 14 et non erit qui effugiat, et sit residuus de reliquis Judæorum qui vadunt ut peregrinentur in terra Ægypti, et revertantur in terram Juda, ad quam ipsi elevant animas suas ut revertantur, et habitent ibi : non revertentur, nisi qui fugerint.
Jeremiah 44 15 Responderunt autem Jeremiæ omnes viri scientes quod sacrificarent uxores eorum diis alienis, et universæ mulieres quarum stabat multitudo grandis, et omnis populus habitantium in terra Ægypti in Phatures, dicentes :
Jeremiah 44 16 Sermonem quem locutus es ad nos in nomine Domini, non audiemus ex te :
Jeremiah 44 17 sed facientes faciemus omne verbum quod egredietur de ore nostro, ut sacrificemus reginæ cæli, et libemus ei libamina, sicut fecimus nos et patres nostri, reges nostri et principes nostri, in urbibus Juda, et in plateis Jerusalem : et saturati sumus panibus, et bene nobis erat, malumque non vidimus.
Jeremiah 44 18 Ex eo autem tempore quo cessavimus sacrificare reginæ cæli, et libare ei libamina, indigemus omnibus, et gladio et fame consumpti sumus.
Jeremiah 44 19 Quod si nos sacrificamus reginæ cæli, et libamus ei libamina, numquid sine viris nostris fecimus ei placentas ad colendum eam, et libandum ei libamina ?
Jeremiah 44 20 Et dixit Jeremias ad omnem populum, adversum viros, et adversum mulieres, et adversum universam plebem, qui responderant ei verbum, dicens :
Jeremiah 44 21 Numquid non sacrificium quod sacrificastis in civitatibus Juda, et in plateis Jerusalem, vos et patres vestri, reges vestri, et principes vestri, et populus terræ, horum recordatus est Dominus, et ascendit super cor ejus ?
Jeremiah 44 22 Et non poterat Dominus ultra portare propter malitiam studiorum vestrorum, et propter abominationes quas fecistis : et facta est terra vestra in desolationem, et in stuporem, et in maledictum, eo quod non sit habitator, sicut est dies hæc.
Jeremiah 44 23 Propterea quod sacrificaveritis idolis, et peccaveritis Domino, et non audieritis vocem Domini, et in lege, et in præceptis, et in testimoniis ejus non ambulaveritis, idcirco evenerunt vobis mala hæc, sicut est dies hæc.
Jeremiah 44 24 Dixit autem Jeremias ad omnem populum, et ad universas mulieres : Audite verbum Domini, omnis Juda, qui estis in terra Ægypti.
Jeremiah 44 25 Hæc inquit Dominus exercituum, Deus Israël, dicens : Vos et uxores vestræ, locuti estis ore vestro, et manibus vestris implestis, dicentes : Faciamus vota nostra, quæ vovimus, ut sacrificemus reginæ cæli, et libemus ei libamina. Implestis vota vestra, et opere perpetrastis ea.
Jeremiah 44 26 Ideo audite verbum Domini, omnis Juda, qui habitatis in terra Ægypti : Ecce ego juravi in nomine meo magno, ait Dominus, quia nequaquam ultra vocabitur nomen meum ex ore omnis viri Judæi, dicentis : Vivit Dominus Deus, in omni terra Ægypti.
Jeremiah 44 27 Ecce ego vigilabo super eos in malum, et non in bonum : et consumentur omnes viri Juda qui sunt in terra Ægypti gladio et fame, donec penitus consumantur.
Jeremiah 44 28 Et qui fugerint gladium, revertentur de terra Ægypti in terram Juda viri pauci : et scient omnes reliquiæ Juda, ingredientium terram Ægypti ut habitent ibi, cujus sermo compleatur, meus an illorum.
Jeremiah 44 29 Et hoc vobis signum, ait Dominus, quod visitem ego super vos in loco isto, ut sciatis quia vere complebuntur sermones mei contra vos in malum :
Jeremiah 44 30 hæc dicit Dominus : Ecce ego tradam Pharaonem Ephree regem Ægypti, in manu inimicorum ejus, et in manu quærentium animam illius, sicut tradidi Sedeciam regem Juda in manu Nabuchodonosor regis Babylonis, inimici sui, et quærentis animam ejus.
Jeremiah 45 1 Verbum quod locutus est Jeremias propheta ad Baruch filium Neriæ, cum scripsisset verba hæc in libro ex ore Jeremiæ, anno quarto Joakim filii Josiæ regis Juda, dicens :
Jeremiah 45 2 Hæc dicit Dominus Deus Israël ad te, Baruch :
Jeremiah 45 3 Dixisti : Væ misero mihi ! quoniam addidit Dominus dolorem dolori meo : laboravi in gemitu meo, et requiem non inveni.
Jeremiah 45 4 Hæc dicit Dominus : Sic dices ad eum : Ecce quos ædificavi, ego destruo : et quos plantavi, ego evello, et universam terram hanc :
Jeremiah 45 5 et tu quæris tibi grandia ? Noli quærere, quia ecce ego adducam malum super omnem carnem, ait Dominus, et dabo tibi animam tuam in salutem in omnibus locis ad quæcumque perrexeris.
Jeremiah 46 1 Quod factum est verbum Domini ad Jeremiam prophetam contra gentes.
Jeremiah 46 2 Ad Ægyptum, adversum exercitum Pharaonis Nechao regis Ægypti, qui erat juxta fluvium Euphraten in Charcamis, quem percussit Nabuchodonosor rex Babylonis, in quarto anno Joakim filii Josiæ regis Juda.
Jeremiah 46 3 Præparate scutum et clypeum, et procedite ad bellum.
Jeremiah 46 4 Jungite equos, et ascendite, equites : state in galeis, polite lanceas, induite vos loricis.
Jeremiah 46 5 Quid igitur ? vidi ipsos pavidos, et terga vertentes, forte eorum cæsos : fugerunt conciti, nec respexerunt : terror undique, ait Dominus.
Jeremiah 46 6 Non fugiat velox, nec salvari se putet fortis : ad aquilonem juxta flumen Euphraten victi sunt, et ruerunt.
Jeremiah 46 7 Quis est iste, qui quasi flumen ascendit, et veluti fluviorum intumescunt gurgites ejus ?
Jeremiah 46 8 Ægyptus fluminis instar ascendit, et velut flumina movebuntur fluctus ejus, et dicet : Ascendens operiam terram : perdam civitatem, et habitatores ejus.
Jeremiah 46 9 Ascendite equos, et exsultate in curribus, et procedant fortes, Æthiopia et Libyes tenentes scutum, et Lydii arripientes et jacientes sagittas.
Jeremiah 46 10 Dies autem ille Domini Dei exercituum, dies ultionis, ut sumat vindictam de inimicis suis : devorabit gladius, et saturabitur, et inebriabitur sanguine eorum : victima enim Domini Dei exercituum, in terra aquilonis juxta flumen Euphraten.
Jeremiah 46 11 Ascende in Galaad, et tolle resinam, virgo filia Ægypti : frustra multiplicas medicamina, sanitas non erit tibi.
Jeremiah 46 12 Audierunt gentes ignominiam tuam et ululatus tuus replevit terram, quia fortis impegit in fortem, et ambo pariter conciderunt.
Jeremiah 46 13 Verbum quod locutus est Dominus ad Jeremiam prophetam, super eo quod venturus esset Nabuchodonosor rex Babylonis, et percussurus terram Ægypti :
Jeremiah 46 14 Annuntiate Ægypto, et auditum facite in Magdalo, et resonet in Memphis, et in Taphnis : dicite : Sta, et præpara te, quia devorabit gladius ea quæ per circuitum tuum sunt.
Jeremiah 46 15 Quare computruit fortis tuus ? non stetit, quoniam Dominus subvertit eum.
Jeremiah 46 16 Multiplicavit ruentes, ceciditque vir ad proximum suum, et dicent : Surge, et revertamur ad populum nostrum, et ad terram nativitatis nostræ, a facie gladii columbæ.
Jeremiah 46 17 Vocate nomen Pharaonis regis Ægypti : tumultum adduxit tempus.
Jeremiah 46 18 Vivo ego, inquit rex (Dominus exercituum nomen ejus), quoniam sicut Thabor in montibus, et sicut Carmelus in mari, veniet.
Jeremiah 46 19 Vasa transmigrationis fac tibi, habitatrix filia Ægypti : quia Memphis in solitudinem erit, et deseretur, et inhabitabilis erit.
Jeremiah 46 20 Vitula elegans atque formosa Ægyptus, stimulator ab aquilone veniet ei.
Jeremiah 46 21 Mercenarii quoque ejus, qui versabantur in medio ejus quasi vituli saginati, versi sunt, et fugerunt simul, nec stare potuerunt, quia dies interfectionis eorum venit super eos, tempus visitationis eorum.
Jeremiah 46 22 Vox ejus quasi æris sonabit : quoniam cum exercitu properabunt, et cum securibus venient ei quasi cædentes ligna.
Jeremiah 46 23 Succiderunt saltum ejus, ait Dominus, qui supputari non potest : multiplicati sunt super locustas, et non est eis numerus.
Jeremiah 46 24 Confusa est filia Ægypti, et tradita in manu populo aquilonis.
Jeremiah 46 25 Dixit Dominus exercituum, Deus Israël : Ecce ego visitabo super tumultum Alexandriæ, et super Pharaonem, et super Ægyptum, et super deos ejus, et super reges ejus, et super Pharaonem, et super eos qui confidunt in eo :
Jeremiah 46 26 et dabo eos in manu quærentium animam eorum, et in manu Nabuchodonosor regis Babylonis, et in manu servorum ejus : et post hæc habitabitur sicut diebus pristinis, ait Dominus.
Jeremiah 46 27 Et tu ne timeas, serve meus Jacob : et ne paveas, Israël : quia ecce ego salvum te faciam de longinquo, et semen tuum de terra captivitatis tuæ : et revertetur Jacob, et requiescet, et prosperabitur, et non erit qui exterreat eum.
Jeremiah 46 28 Et tu noli timere, serve meus Jacob, ait Dominus, quia tecum ego sum : quia ego consumam cunctas gentes ad quas ejeci te,  te vero non consumam : sed castigabo te in judicio, nec quasi innocenti parcam tibi.
Jeremiah 47 1 Quod factum est verbum Domini ad Jeremiam prophetam contra Palæstinos, antequam percuteret Pharao Gazam.
Jeremiah 47 2 Hæc dicit Dominus : Ecce aquæ ascendunt ab aquilone, et erunt quasi torrens inundans, et operient terram et plenitudinem ejus, urbem et habitatores ejus. Clamabunt homines, et ululabunt omnes habitatores terræ,
Jeremiah 47 3 a strepitu pompæ armorum, et bellatorum ejus, a commotione quadrigarum ejus, et multitudine rotarum illius. Non respexerunt patres filios manibus dissolutis,
Jeremiah 47 4 pro adventu diei in quo vastabuntur omnes Philisthiim, et dissipabitur Tyrus et Sidon, cum omnibus reliquis auxiliis suis : depopulatus est enim Dominus Palæstinos, reliquias insulæ Cappadociæ.
Jeremiah 47 5 Venit calvitium super Gazam, conticuit Ascalon, et reliquiæ vallis earum : usquequo concideris ?
Jeremiah 47 6 O mucro Domini, usquequo non quiesces ? ingredere in vaginam tuam, refrigerare, et sile.
Jeremiah 47 7 Quomodo quiescet, cum Dominus præceperit ei adversus Ascalonem, et adversus maritimas ejus regiones, ibique condixerit illi ?
Jeremiah 48 1 Ad Moab hæc dicit Dominus exercituum, Deus Israël : Væ super Nabo, quoniam vastata est, et confusa ! capta est Cariathaim, confusa est fortis, et tremuit.
Jeremiah 48 2 Non est ultra exsultatio in Moab contra Hesebon : cogitaverunt malum : Venite, et disperdamus eam de gente. Ergo silens conticesces, sequeturque te gladius.
Jeremiah 48 3 Vox clamoris de Oronaim, vastitas et contritio magna.
Jeremiah 48 4 Contrita est Moab : annuntiate clamorem parvulis ejus.
Jeremiah 48 5 Per ascensum enim Luith plorans ascendet in fletu, quoniam in descensu Oronaim hostes ululatum contritionis audierunt.
Jeremiah 48 6 Fugite, salvate animas vestras, et eritis quasi myricæ in deserto :
Jeremiah 48 7 pro eo enim quod habuisti fiduciam in munitionibus tuis et in thesauris tuis, tu quoque capieris : et ibit Chamos in transmigrationem, sacerdotes ejus et principes ejus simul.
Jeremiah 48 8 Et veniet prædo ad omnem urbem, et urbs nulla salvabitur : et peribunt valles, et dissipabuntur campestria, quoniam dixit Dominus :
Jeremiah 48 9 Date florem Moab, quia florens egredietur : et civitates ejus desertæ erunt, et inhabitabiles.
Jeremiah 48 10 Maledictus qui facit opus Domini fraudulenter, et maledictus qui prohibet gladium suum a sanguine.
Jeremiah 48 11 Fertilis fuit Moab ab adolescentia sua, et requievit in fæcibus suis : nec transfusus est de vase in vas, et in transmigrationem non abiit : idcirco permansit gustus ejus in eo, et odor ejus non est immutatus.
Jeremiah 48 12 Propterea ecce dies veniunt, dicit Dominus, et mittam ei ordinatores et stratores laguncularum : et sternent eum, et vasa ejus exhaurient, et lagunculas eorum collident.
Jeremiah 48 13 Et confundetur Moab a Chamos sicut confusa est domus Israël a Bethel, in qua habebat fiduciam.
Jeremiah 48 14 Quomodo dicitis : Fortes sumus, et viri robusti ad præliandum ?
Jeremiah 48 15 Vastata est Moab, et civitates illius succiderunt, et electi juvenes ejus descenderunt in occisionem, ait rex, Dominus exercituum nomen ejus.
Jeremiah 48 16 Prope est interitus Moab ut veniat, et malum ejus velociter accurret nimis.
Jeremiah 48 17 Consolamini eum, omnes qui estis in circuitu ejus : et universi qui scitis nomen ejus, dicite : Quomodo confracta est virga fortis, baculus gloriosus ?
Jeremiah 48 18 Descende de gloria, et sede in siti, habitatio filiæ Dibon, quoniam vastator Moab ascendit ad te, dissipavit munitiones tuas.
Jeremiah 48 19 In via sta, et prospice, habitatio Aroër : interroga fugientem, et ei qui evasit dic : Quid accidit ?
Jeremiah 48 20 Confusus est Moab, quoniam victus est. Ululate, et clamate : annuntiate in Arnon, quoniam vastata est Moab,
Jeremiah 48 21 et judicium venit ad terram campestrem, super Helon, et super Jasa, et super Mephaath,
Jeremiah 48 22 et super Dibon, et super Nabo, et super domum Deblathaim,
Jeremiah 48 23 et super Cariathaim, et super Bethgamul, et super Bethmaon,
Jeremiah 48 24 et super Carioth, et super Bosra, et super omnes civitates terræ Moab, quæ longe et quæ prope sunt.
Jeremiah 48 25 Abscissum est cornu Moab, et brachium ejus contritum est, ait Dominus.
Jeremiah 48 26 Inebriate eum, quoniam contra Dominum erectus est : et allidet manum Moab in vomitu suo, et erit in derisum etiam ipse.
Jeremiah 48 27 Fuit enim in derisum tibi Israël, quasi inter fures reperisses eum : propter verba ergo tua quæ adversum illum locutus es, captivus duceris.
Jeremiah 48 28 Relinquite civitates, et habitate in petra, habitatores Moab : et estote quasi columba nidificans in summo ore foraminis.
Jeremiah 48 29 Audivimus superbiam Moab, superbus est valde : sublimitatem ejus, et arrogantiam, et superbiam, et altitudinem cordis ejus.
Jeremiah 48 30 Ego scio, ait Dominus, jactantiam ejus, et quod non sit juxta eam virtus ejus, nec juxta quod poterat conata sit facere.
Jeremiah 48 31 Ideo super Moab ejulabo, et ad Moab universam clamabo, ad viros muri fictilis lamentantes :
Jeremiah 48 32 de planctu Jazer plorabo tibi, vinea Sabama. Propagines tuæ transierunt mare, usque ad mare Jazer pervenerunt : super messem tuam et vindemiam tuam prædo irruit.
Jeremiah 48 33 Ablata est lætitia et exsultatio de Carmelo et de terra Moab : et vinum de torcularibus sustuli, nequaquam calcator uvæ solitum celeuma cantabit.
Jeremiah 48 34 De clamore Hesebon usque Eleale et Jasa, dederunt vocem suam, a Segor usque ad Oronaim, vitula conternante : aquæ quoque Nemrim pessimæ erunt.
Jeremiah 48 35 Et auferam de Moab, ait Dominus, offerentem in excelsis, et sacrificantem diis ejus.
Jeremiah 48 36 Propterea cor meum ad Moab quasi tibiæ resonabit, et cor meum ad viros muri fictilis dabit sonitum tibiarum : quia plus fecit quam potuit, idcirco perierunt.
Jeremiah 48 37 Omne enim caput calvitium, et omnis barba rasa erit : in cunctis manibus colligatio, et super omne dorsum cilicium :
Jeremiah 48 38 super omnia tecta Moab, et in plateis ejus, omnis planctus : quoniam contrivi Moab sicut vas inutile, ait Dominus.
Jeremiah 48 39 Quomodo victa est, et ululaverunt ? quomodo dejecit cervicem Moab, et confusus est ? Eritque Moab in derisum, et in exemplum omnibus in circuitu suo.
Jeremiah 48 40 Hæc dicit Dominus : Ecce quasi aquila volabit, et extendet alas suas ad Moab.
Jeremiah 48 41 Capta est Carioth, et munitiones comprehensæ sunt : et erit cor fortium Moab in die illa sicut cor mulieris parturientis,
Jeremiah 48 42 et cessabit Moab esse populus, quoniam contra Dominum gloriatus est.
Jeremiah 48 43 Pavor, et fovea, et laqueus super te, o habitator Moab, dicit Dominus.
Jeremiah 48 44 Qui fugerit a facie pavoris cadet in foveam, et qui conscenderit de fovea capietur laqueo : adducam enim super Moab annum visitationis eorum, ait Dominus.
Jeremiah 48 45 In umbra Hesebon steterunt de laqueo fugientes, quia ignis egressus est de Hesebon, et flamma de medio Seon : et devorabit partem Moab, et verticem filiorum tumultus.
Jeremiah 48 46 Væ tibi, Moab : periisti, popule Chamos, quia comprehensi sunt filii tui et filiæ tuæ in captivitatem.
Jeremiah 48 47 Et convertam captivitatem Moab in novissimis diebus, ait Dominus. Hucusque judicia Moab.
Jeremiah 49 1 Ad filios Ammon. Hæc dicit Dominus : Numquid non filii sunt Israël, aut hæres non est ei ? Cur igitur hæreditate possedit Melchom Gad, et populus ejus in urbibus ejus habitavit ?
Jeremiah 49 2 Ideo dies veniunt, dicit Dominus, et auditum faciam super Rabbath filiorum Ammon fremitum prælii, et erit in tumultum dissipata, filiæque ejus igni succendentur, et possidebit Israël possessores suos, ait Dominus.
Jeremiah 49 3 Ulula, Hesebon, quoniam vastata est Hai : clamate, filiæ Rabbath, accingite vos ciliciis, plangite et circuite per sepes, quoniam Melchom in transmigrationem ducetur, sacerdotes ejus et principes ejus simul.
Jeremiah 49 4 Quid gloriaris in vallibus ? defluxit vallis tua, filia delicata, quæ confidebas in thesauris tuis, et dicebas : Quis veniet ad me ?
Jeremiah 49 5 Ecce ego inducam super te terrorem, ait Dominus Deus exercituum, ab omnibus qui sunt in circuitu tuo : et dispergemini singuli a conspectu vestro, nec erit qui congreget fugientes.
Jeremiah 49 6 Et post hæc reverti faciam captivos filiorum Ammon, ait Dominus.
Jeremiah 49 7 Ad Idumæam. Hæc dicit Dominus exercituum : Numquid non ultra est sapientia in Theman ? Periit consilium a filiis, inutilis facta est sapientia eorum.
Jeremiah 49 8 Fugite et terga vertite : descendite in voraginem, habitatores Dedan : quoniam perditionem Esau adduxi super eum, tempus visitationis ejus.
Jeremiah 49 9 Si vindemiatores venissent super te, non reliquissent racemum : si fures in nocte, rapuissent quod sufficeret sibi.
Jeremiah 49 10 Ego vero, discooperui Esau : revelavi abscondita ejus, et celari non poterit : vastatum est semen ejus, et fratres ejus, et vicini ejus, et non erit.
Jeremiah 49 11 Relinque pupillos tuos : ego faciam eos vivere : et viduæ tuæ in me sperabunt.
Jeremiah 49 12 Quia hæc dicit Dominus : Ecce quibus non erat judicium ut biberent calicem, bibentes bibent : et tu, quasi innocens relinqueris ? non eris innocens, sed bibens bibes.
Jeremiah 49 13 Quia per memetipsum juravi, dicit Dominus, quod in solitudinem, et in opprobrium, et in desertum, et in maledictionem erit Bosra, et omnes civitates ejus erunt in solitudines sempiternas.
Jeremiah 49 14 Auditum audivi a Domino, et legatus ad gentes missus est : Congregamini, et venite contra eam, et consurgamus in prælium.
Jeremiah 49 15 Ecce enim parvulum dedi te in gentibus, contemptibilem inter homines.
Jeremiah 49 16 Arrogantia tua decepit te, et superbia cordis tui, qui habitas in cavernis petræ, et apprehendere niteris altitudinem collis : cum exaltaveris quasi aquila nidum tuum, inde detraham te, dicit Dominus.
Jeremiah 49 17 Et erit Idumæa deserta : omnis qui transibit per eam stupebit, et sibilabit super omnes plagas ejus.
Jeremiah 49 18 Sicut subversa est Sodoma, et Gomorrha, et vicinæ ejus, ait Dominus : non habitabit ibi vir, et non incolet eam filius hominis.
Jeremiah 49 19 Ecce quasi leo ascendet de superbia Jordanis ad pulchritudinem robustam, quia subito currere faciam eum ad illam. Et quis erit electus, quem præponam ei ? quis enim similis mei ? et quis sustinebit me ? et quis est iste pastor, qui resistat vultui meo ?
Jeremiah 49 20 Propterea audite consilium Domini, quod iniit de Edom, et cogitationes ejus, quas cogitavit de habitatoribus Theman : si non dejecerint eos parvuli gregis, nisi dissipaverint cum eis habitaculum eorum.
Jeremiah 49 21 A voce ruinæ eorum commota est terra, clamor in mari Rubro auditus est vocis ejus.
Jeremiah 49 22 Ecce quasi aquila ascendet, et avolabit, et expandet alas suas super Bosran : et erit cor fortium Idumææ in die illa quasi cor mulieris parturientis.
Jeremiah 49 23 Ad Damascum : Confusa est Emath et Arphad, quia auditum pessimum audierunt : turbati sunt in mari ; præ sollicitudine quiescere non potuit.
Jeremiah 49 24 Dissoluta est Damascus, versa est in fugam : tremor apprehendit eam, angustia et dolores tenuerunt eam quasi parturientem.
Jeremiah 49 25 Quomodo dereliquerunt civitatem laudabilem, urbem lætitiæ ?
Jeremiah 49 26 Ideo cadent juvenes ejus in plateis ejus, et omnes viri prælii conticescent in die illa, ait Dominus exercituum.
Jeremiah 49 27 Et succendam ignem in muro Damasci, et devorabit mœnia Benadad.
Jeremiah 49 28 Ad Cedar, et ad regna Asor, quæ percussit Nabuchodonosor rex Babylonis. Hæc dicit Dominus : Surgite, et ascendite ad Cedar, et vastate filios orientis.
Jeremiah 49 29 Tabernacula eorum, et greges eorum capient : pelles eorum, et omnia vasa eorum, et camelos eorum tollent sibi, et vocabunt super eos formidinem in circuitu.
Jeremiah 49 30 Fugite, abite vehementer, in voraginibus sedete, qui habitatis Asor, ait Dominus : iniit enim contra vos Nabuchodonosor rex Babylonis consilium, et cogitavit adversum vos cogitationes.
Jeremiah 49 31 Consurgite, et ascendite ad gentem quietam, et habitantem confidenter, ait Dominus : non ostia, nec vectes eis : soli habitant.
Jeremiah 49 32 Et erunt cameli eorum in direptionem, et multitudo jumentorum in prædam : et dispergam eos in omnem ventum, qui sunt attonsi in comam, et ex omni confinio eorum adducam interitum super eos, ait Dominus.
Jeremiah 49 33 Et erit Asor in habitaculum draconum, deserta usque in æternum : non manebit ibi vir, nec incolet eam filius hominis.
Jeremiah 49 34 Quod facum est verbum Domini ad Jeremiam prophetam adversus Ælam, in principio regni Sedeciæ regis Juda, dicens :
Jeremiah 49 35 Hæc dicit Dominus exercituum : Ecce ego confrigam arcum Ælam, et summam fortitudinem eorum :
Jeremiah 49 36 et inducam super Ælam quatuor ventos a quatuor plagis cæli, et ventilabo eos in omnes ventos istos, et non erit gens ad quam non perveniant profugi Ælam.
Jeremiah 49 37 Et pavere faciam Ælam coram inimicis suis, et in conspectu quærentium animam eorum : et adducam super eos malum, iram furoris mei, dicit Dominus, et mittam post eos gladium donec consumam eos.
Jeremiah 49 38 Et ponam solium meum in Ælam, et perdam inde reges et principes, ait Dominus.
Jeremiah 49 39 In novissimis autem diebus reverti faciam captivos Ælam, dicit Dominus.
Jeremiah 50 1 Verbum quod locutus est Dominus de Babylone et de terra Chaldæorum, in manu Jeremiæ prophetæ.
Jeremiah 50 2 Annuntiate in gentibus, et auditum facite : levate signum, prædicate, et nolite celare : dicite : Capta est Babylon, confusus est Bel, victus est Merodach, confusa sunt sculptilia ejus, superata sunt idola eorum.
Jeremiah 50 3 Quoniam ascendit contra eam gens ab aquilone, quæ ponet terram ejus in solitudinem, et non erit qui habitet in ea ab homine usque ad pecus : et moti sunt, et abierunt.
Jeremiah 50 4 In diebus illis, et in tempore illo, ait Dominus, venient filii Israël ipsi et filii Juda simul : ambulantes et flentes properabunt, et Dominum Deum suum quærent :
Jeremiah 50 5 in Sion interrogabunt viam, huc facies eorum : venient, et apponentur ad Dominum fœdere sempiterno, quod nulla oblivione delebitur.
Jeremiah 50 6 Grex perditus factus est populus meus, pastores eorum seduxerunt eos, feceruntque vagari in montibus : de monte in collem transierunt, obliti sunt cubilis sui.
Jeremiah 50 7 Omnes qui invenerunt comederunt eos, et hostes eorum dixerunt : Non peccavimus : pro eo quod peccaverunt Domino decori justitiæ, et exspectationi patrum eorum Domino.
Jeremiah 50 8 Recedite de medio Babylonis, et de terra Chaldæorum egredimini, et estote quasi hædi ante gregem.
Jeremiah 50 9 Quoniam ecce ego suscito, et adducam in Babylonem congregationem gentium magnarum de terra aquilonis, et præparabuntur adversus eam, et inde capietur : sagitta ejus quasi viri fortis interfectoris : non revertetur vacua.
Jeremiah 50 10 Et erit Chaldæa in prædam : omnes vastantes eam replebuntur, ait Dominus.
Jeremiah 50 11 Quoniam exsultatis, et magna loquimini, diripientes hæreditatem meam : quoniam effusi estis sicut vituli super herbam, et mugistis sicut tauri :
Jeremiah 50 12 confusa est mater vestra nimis, et adæquata pulveri, quæ genuit vos : ecce novissima erit in gentibus, deserta, invia, et arens.
Jeremiah 50 13 Ab ira Domini non habitabitur, sed redigetur tota in solitudinem : omnis qui transibit per Babylonem stupebit, et sibilabit super universis plagis ejus.
Jeremiah 50 14 Præparamini contra Babylonem per circuitum, omnes qui tenditis arcum : debellate eam, non parcatis jaculis, quia Domino peccavit.
Jeremiah 50 15 Clamate adversus eam, ubique dedit manum, ceciderunt fundamenta ejus, destructi sunt muri ejus, quoniam ultio Domini est : ultionem accipite de ea : sicut fecit, facite ei.
Jeremiah 50 16 Disperdite satorem de Babylone, et tenentem falcem in tempore messis : a facie gladii columbæ unusquisque ad populum suum convertetur, et singuli ad terram suam fugient.
Jeremiah 50 17 Grex dispersus Israël, leones ejecerunt eum : primus comedit eum rex Assur : iste novissimus exossavit eum Nabuchodonosor rex Babylonis.
Jeremiah 50 18 Propterea hæc dicit Dominus exercituum, Deus Israël : Ecce ego visitabo regem Babylonis et terram ejus, sicut visitavi regem Assur :
Jeremiah 50 19 et reducam Israël ad habitaculum suum : et pascetur Carmelum et Basan, et in monte Ephraim et Galaad saturabitur anima ejus.
Jeremiah 50 20 In diebus illis, et in tempore illo, ait Dominus, quæretur iniquitas Israël, et non erit : et peccatum Juda, et non invenietur, quoniam propitius ero eis quos reliquero.
Jeremiah 50 21 Super terram dominantium ascende, et super habitatores ejus visita : dissipa, et interfice quæ post eos sunt, ait Dominus, et fac juxta omnia quæ præcepi tibi.
Jeremiah 50 22 Vox belli in terra, et contritio magna.
Jeremiah 50 23 Quomodo confractus est et contritus malleus universæ terræ ? quomodo versa est in desertum Babylon in gentibus ?
Jeremiah 50 24 Illaqueavi te, et capta es, Babylon, et nesciebas : inventa es et apprehensa, quoniam Dominum provocasti.
Jeremiah 50 25 Aperuit Dominus thesaurum suum, et protulit vasa iræ suæ, quoniam opus est Domino Deo exercituum, in terra Chaldæorum.
Jeremiah 50 26 Venite ad eam ab extremis finibus, aperite ut exeant qui conculcent eam : tollite de via lapides, et redigite in acervos : et interficite eam, nec sit quidquam reliquum.
Jeremiah 50 27 Dissipate universos fortes ejus, descendant in occisionem : væ eis, quia venit dies eorum, tempus visitationis eorum !
Jeremiah 50 28 Vox fugientium, et eorum qui evaserunt de terra Babylonis, ut annuntient in Sion ultionem Domini Dei nostri, ultionem templi ejus.
Jeremiah 50 29 Annuntiate in Babylonem plurimis, omnibus qui tendunt arcum : consistite adversus eam per gyrum, et nullus evadat : reddite ei secundum opus suum : juxta omnia quæ fecit, facite illi, quia contra Dominum erecta est, adversum Sanctum Israël.
Jeremiah 50 30 Idcirco cadent juvenes ejus in plateis ejus, et omnes viri bellatores ejus conticescent in die illa, ait Dominus.
Jeremiah 50 31 Ecce ego ad te, superbe ! dicit Dominus Deus exercituum : quia venit dies tuus, tempus visitationis tuæ.
Jeremiah 50 32 Et cadet superbus, et corruet, et non erit qui suscitet eum : et succendam ignem in urbibus ejus, et devorabit omnia in circuitu ejus.
Jeremiah 50 33 Hæc dicit Dominus exercituum : Calumniam sustinent filii Israël, et filii Juda simul : omnes qui ceperunt eos, tenent, nolunt dimittere eos.
Jeremiah 50 34 Redemptor eorum fortis, Dominus exercituum nomen ejus : judicio defendet causam eorum, ut exterreat terram, et commoveat habitatores Babylonis.
Jeremiah 50 35 Gladius ad Chaldæos, ait Dominus, et ad habitatores Babylonis, et ad principes, et ad sapientes ejus.
Jeremiah 50 36 Gladius ad divinos ejus, qui stulti erunt : gladius ad fortes illius, qui timebunt.
Jeremiah 50 37 Gladius ad equos ejus, et ad currus ejus, et ad omne vulgus quod est in medio ejus : et erunt quasi mulieres : gladius ad thesauros ejus, qui diripientur.
Jeremiah 50 38 Siccitas super aquas ejus erit, et arescent, quia terra sculptilium est, et in portentis gloriantur.
Jeremiah 50 39 Propterea habitabunt dracones cum faunis ficariis, et habitabunt in ea struthiones, et non inhabitabitur ultra usque in sempiternum, nec exstruetur usque ad generationem et generationem.
Jeremiah 50 40 Sicut subvertit Dominus Sodomam, et Gomorrham, et vicinas ejus, ait Dominus, non habitabit ibi vir, et non incolet eam filius hominis.
Jeremiah 50 41 Ecce populus venit ab aquilone, et gens magna, et reges multi consurgent a finibus terræ.
Jeremiah 50 42 Arcum et scutum apprehendent : crudeles sunt, et immisericordes : vox eorum quasi mare sonabit : et super equos ascendent, sicut vir paratus ad prælium contra te, filia Babylon.
Jeremiah 50 43 Audivit rex Babylonis famam eorum, et dissolutæ sunt manus ejus : angustia apprehendit eum, dolor quasi parturientem.
Jeremiah 50 44 Ecce quasi leo ascendet, de superbia Jordanis ad pulchritudinem robustam, quia subito currere faciam eum ad illam. Et quis erit electus, quem præponam ei ? quis est enim similis mei ? et quis sustinebit me ? et quis est iste pastor, qui resistat vultui meo ?
Jeremiah 50 45 Propterea audite consilium Domini, quod mente concepit adversum Babylonem, et cogitationes ejus, quas cogitavit super terram Chaldæorum : nisi detraxerint eos parvuli gregum, nisi dissipatum fuerit cum ipsis habitaculum eorum.
Jeremiah 50 46 A voce captivitatis Babylonis commota est terra, et clamor inter gentes auditus est.
Jeremiah 51 1 Hæc dicit Dominus : Ecce ego suscitabo super Babylonem et super habitatores ejus, qui cor suum levaverunt contra me, quasi ventum pestilentem :
Jeremiah 51 2 et mittam in Babylonem ventilatores, et ventilabunt eam et demolientur terram ejus, quoniam venerunt super eam undique in die afflictionis ejus.
Jeremiah 51 3 Non tendat qui tendit arcum suum, et non ascendat loricatus : nolite parcere juvenibus ejus : interficite omnem militiam ejus.
Jeremiah 51 4 Et cadent interfecti in terra Chaldæorum, et vulnerati in regionibus ejus.
Jeremiah 51 5 Quoniam non fuit viduatus Israël et Juda a Deo suo, Domino exercituum, terra autem eorum repleta est delicto a Sancto Israël.
Jeremiah 51 6 Fugite de medio Babylonis, et salvet unusquisque animam suam : nolite tacere super iniquitatem ejus, quoniam tempus ultionis est a Domino, vicissitudinem ipse retribuet ei.
Jeremiah 51 7 Calix aureus Babylon in manu Domini, inebrians omnem terram : de vino ejus biberunt gentes, et ideo commotæ sunt.
Jeremiah 51 8 Subito cecidit Babylon, et contrita est. Ululate super eam : tollite resinam ad dolorem ejus, si forte sanetur.
Jeremiah 51 9 Curavimus Babylonem, et non est sanata : derelinquamus eam, et eamus unusquisque in terram suam, quoniam pervenit usque ad cælos judicium ejus, et elevatum est usque ad nubes.
Jeremiah 51 10 Protulit Dominus justitias nostras : venite, et narremus in Sion opus Domini Dei nostri.
Jeremiah 51 11 Acuite sagittas, implete pharetras : suscitavit Dominus spiritum regum Medorum : et contra Babylonem mens ejus est ut perdat eam, quoniam ultio Domini est, ultio templi sui.
Jeremiah 51 12 Super muros Babylonis levate signum, augete custodiam, levate custodes, præparate insidias, quia cogitavit Dominus, et fecit quæcumque locutus est contra habitatores Babylonis.
Jeremiah 51 13 Quæ habitas super aquas multas, locuples in thesauris, venit finis tuus, pedalis præcisionis tuæ.
Jeremiah 51 14 Juravit Dominus exercituum per animam suam : Quoniam replebo te hominibus quasi brucho, et super te celeuma cantabitur.
Jeremiah 51 15 Qui fecit terram in fortitudine sua, præparavit orbem in sapientia sua, et prudentia sua extendit cælos.
Jeremiah 51 16 Dante eo vocem, multiplicantur aquæ in cælo : qui levat nubes ab extremo terræ, fulgura in pluviam fecit, et produxit ventum de thesauris suis.
Jeremiah 51 17 Stultus factus est omnis homo a scientia ; confusus est omnis conflator in sculptili, quia mendax est conflatio eorum, nec est spiritus in eis.
Jeremiah 51 18 Vana sunt opera, et risu digna : in tempore visitationis suæ peribunt.
Jeremiah 51 19 Non sicut hæc, pars Jacob, quia qui fecit omnia ipse est : et Israël sceptrum hæreditatis ejus : Dominus exercituum nomen ejus.
Jeremiah 51 20 Collidis tu mihi vasa belli : et ego collidam in te gentes, et disperdam in te regna :
Jeremiah 51 21 et collidam in te equum et equitem ejus : et collidam in te currum et ascensorem ejus :
Jeremiah 51 22 et collidam in te virum et mulierem : et collidam in te senem et puerum : et collidam in te juvenem et virginem :
Jeremiah 51 23 et collidam in te pastorem et gregem ejus : et collidam in te agricolam et jugales ejus : et collidam in te duces et magistratus :
Jeremiah 51 24 et reddam Babyloni, et cunctis habitatoribus Chaldææ, omne malum suum, quod fecerunt in Sion, in oculis vestris, ait Dominus.
Jeremiah 51 25 Ecce ego ad te, mons pestifer, ait Dominus, qui corrumpis universam terram : et extendam manum meam super te, et evolvam te de petris, et dabo te in montem combustionis :
Jeremiah 51 26 et non tollent de te lapidem in angulum, et lapidem in fundamenta : sed perditus in æternum eris, ait Dominus.
Jeremiah 51 27 Levate signum in terra, clangite buccina in gentibus, sanctificate super eam gentes, annuntiate contra illam regibus Ararat, Menni, et Ascenez : numerate contra eam Taphsar, adducite equum quasi bruchum aculeatum.
Jeremiah 51 28 Sanctificate contra eam gentes, reges Mediæ, duces ejus, et universos magistratus ejus, cunctamque terram potestatis ejus.
Jeremiah 51 29 Et commovebitur terra et conturbabitur, quia evigilabit contra Babylonem cogitatio Domini, ut ponat terram Babylonis desertam et inhabitabilem.
Jeremiah 51 30 Cessaverunt fortes Babylonis a prælio, habitaverunt in præsidiis : devoratum est robur eorum, et facti sunt quasi mulieres : incensa sunt tabernacula ejus, contriti sunt vectes ejus.
Jeremiah 51 31 Currens obviam currenti veniet, et nuntius obvius nuntianti, ut annuntiet regi Babylonis quia capta est civitas ejus a summo usque ad summum.
Jeremiah 51 32 Et vada præoccupata sunt, et paludes incensæ sunt igni, et viri bellatores conturbati sunt.
Jeremiah 51 33 Quia hæc dicit Dominus exercituum, Deus Israël : Filia Babylonis quasi area, tempus trituræ ejus : adhuc modicum, et veniet tempus messionis ejus.
Jeremiah 51 34 Comedit me, devoravit me Nabuchodonosor rex Babylonis : reddidit me quasi vas inane : absorbuit me quasi draco, replevit ventrem suum teneritudine mea, et ejecit me.
Jeremiah 51 35 Iniquitas adversum me et caro mea super Babylonem, dicit habitatio Sion : et sanguis meus super habitatores Chaldææ, dicit Jerusalem.
Jeremiah 51 36 Propterea hæc dicit Dominus : Ecce ego judicabo causam tuam, et ulciscar ultionem tuam : et desertum faciam mare ejus, et siccabo venam ejus.
Jeremiah 51 37 Et erit Babylon in tumulos, habitatio draconum, stupor et sibilus, eo quod non sit habitator.
Jeremiah 51 38 Simul ut leones rugient, excutient comas veluti catuli leonum.
Jeremiah 51 39 In calore eorum ponam potus eorum, et inebriabo eos, ut sopiantur, et dormiant somnum sempiternum, et non consurgant, dicit Dominus.
Jeremiah 51 40 Deducam eos quasi agnos ad victimam, et quasi arietes cum hædis.
Jeremiah 51 41 Quomodo capta est Sesach, et comprehensa est inclyta universæ terræ ! quomodo facta est in stuporem Babylon inter gentes !
Jeremiah 51 42 Ascendit super Babylonem mare, multitudine fluctuum ejus operta est.
Jeremiah 51 43 Factæ sunt civitates ejus in stuporem, terra inhabitabilis et deserta, terra in qua nullus habitet, nec transeat per eam filius hominis.
Jeremiah 51 44 Et visitabo super Bel in Babylone, et ejiciam quod absorbuerat de ore ejus : et non confluent ad eum ultra gentes, siquidem et murus Babylonis corruet.
Jeremiah 51 45 Egredimini de medio ejus, populus meus, ut salvet unusquisque animam suam ab ira furoris Domini,
Jeremiah 51 46 et ne forte mollescat cor vestrum, et timeatis auditum qui audietur in terra : et veniet in anno auditio, et post hunc annum auditio, et iniquitas in terra, et dominator super dominatorem.
Jeremiah 51 47 Propterea ecce dies veniunt, et visitabo super sculptilia Babylonis, et omnis terra ejus confundetur, et universi interfecti ejus cadent in medio ejus.
Jeremiah 51 48 Et laudabunt super Babylonem cæli et terra, et omnia quæ in eis sunt, quia ab aquilone venient ei prædones, ait Dominus.
Jeremiah 51 49 Et quomodo fecit Babylon, ut caderent occisi in Israël, sic de Babylone cadent occisi in universa terra.
Jeremiah 51 50 Qui fugistis gladium, venite, nolite stare : recordamini procul Domini, et Jerusalem ascendat super cor vestrum.
Jeremiah 51 51 Confusi sumus, quoniam audivimus opprobrium : operuit ignominia facies nostras, quia venerunt alieni super sanctificationem domus Domini.
Jeremiah 51 52 Propterea ecce dies veniunt, ait Dominus, et visitabo super sculptilia ejus, et in omni terra ejus mugiet vulneratus.
Jeremiah 51 53 Si ascenderit Babylon in cælum, et firmaverit in excelso robur suum, a me venient vastatores ejus, ait Dominus.
Jeremiah 51 54 Vox clamoris de Babylone, et contritio magna de terra Chaldæorum :
Jeremiah 51 55 quoniam vastavit Dominus Babylonem, et perdidit ex ea vocem magnam : et sonabunt fluctus eorum quasi aquæ multæ, dedit sonitum vox eorum,
Jeremiah 51 56 quia venit super eam, id est super Babylonem, prædo, et apprehensi sunt fortes ejus, et emarcuit arcus eorum, quia fortis ultor Dominus reddens retribuet.
Jeremiah 51 57 Et inebriabo principes ejus, et sapientes ejus, et duces ejus, et magistratus ejus, et fortes ejus : et dormient somnum sempiternum, et non expergiscentur, ait rex (Dominus exercituum nomen ejus).
Jeremiah 51 58 Hæc dicit Dominus exercituum : Murus Babylonis ille latissimus suffossione suffodietur, et portæ ejus excelsæ igni comburentur, et labores populorum ad nihilum, et gentium in ignem erunt, et disperibunt.
Jeremiah 51 59 Verbum quod præcepit Jeremias propheta Saraiæ filio Neriæ filii Maasiæ, cum pergeret cum Sedecia rege in Babylonem, in anno quarto regni ejus : Saraias autem erat princeps prophetiæ.
Jeremiah 51 60 Et scripsit Jeremias omne malum, quod venturum erat super Babylonem, in libro uno, omnia verba hæc quæ scripta sunt contra Babylonem.
Jeremiah 51 61 Et dixit Jeremias ad Saraiam : Cum veneris in Babylonem, et videris, et legeris omnia verba hæc,
Jeremiah 51 62 dices : Domine, tu locutus es contra locum istum, ut disperderes eum, ne sit qui in eo habitet, ab homine usque ad pecus, et ut sit perpetua solitudo.
Jeremiah 51 63 Cumque compleveris legere librum istum, ligabis ad eum lapidem, et projicies illum in medium Euphraten,
Jeremiah 51 64 et dices : Sic submergetur Babylon, et non consurget a facie afflictionis quam ego adduco super eam, et dissolvetur. Hucusque verba Jeremiæ.
Jeremiah 52 1 Filius viginti et unius anni erat Sedecias cum regnare cœpisset, et undecim annis regnavit in Jerusalem. Et nomen matris ejus Amital, filia Jeremiæ, de Lobna.
Jeremiah 52 2 Et fecit malum in oculis Domini, juxta omnia quæ fecerat Joakim,
Jeremiah 52 3 quoniam furor Domini erat in Jerusalem et in Juda, usquequo projiceret eos a facie sua : et recessit Sedecias a rege Babylonis.
Jeremiah 52 4 Factum est autem in anno nono regni ejus, in mense decimo, decima mensis, venit Nabuchodonosor rex Babylonis, ipse et omnis exercitus ejus, adversus Jerusalem : et obsederunt eam, et ædificaverunt contra eam munitiones in circuitu.
Jeremiah 52 5 Et fuit civitas obsessa usque ad undecimum annum regis Sedeciæ.
Jeremiah 52 6 Mense autem quarto, nona mensis, obtinuit fames civitatem, et non erant alimenta populo terræ.
Jeremiah 52 7 Et dirupta est civitas, et omnes viri bellatores ejus fugerunt, exieruntque de civitate nocte, per viam portæ quæ est inter duos muros, et ducit ad hortum regis, Chaldæis obsidentibus urbem in gyro, et abierunt per viam quæ ducit in eremum.
Jeremiah 52 8 Persecutus est autem Chadæorum exercitus regem, et apprehenderunt Sedeciam in deserto quod est juxta Jericho : et omnis comitatus ejus diffugit ab eo.
Jeremiah 52 9 Cumque comprehendissent regem, adduxerunt eum ad regem Babylonis in Reblatha, quæ est in terra Emath, et locutus est ad eum judicia.
Jeremiah 52 10 Et jugulavit rex Babylonis filios Sedeciæ in oculis ejus, sed et omnes principes Juda occidit in Reblatha.
Jeremiah 52 11 Et oculos Sedeciæ eruit, et vinxit eum compedibus, et adduxit eum rex Babylonis in Babylonem, et posuit eum in domo carceris usque ad diem mortis ejus.
Jeremiah 52 12 In mense autem quinto, decima mensis, ipse est annus nonusdecimus Nabuchodonosor regis Babylonis, venit Nabuzardan, princeps militiæ, qui stabat coram rege Babylonis, in Jerusalem,
Jeremiah 52 13 et incendit domum Domini, et domum regis, et omnes domos Jerusalem, et omnem domum magnam igni combussit :
Jeremiah 52 14 et totum murum Jerusalem per circuitum destruxit cunctus exercitus Chaldæorum, qui erat cum magistro militiæ.
Jeremiah 52 15 De pauperibus autem populi et de reliquo vulgo, quod remanserat in civitate, et de perfugis qui transfugerant ad regem Babylonis, et ceteros de multitudine transtulit Nabuzardan, princeps militiæ.
Jeremiah 52 16 De pauperibus vero terræ reliquit Nabuzardan, princeps militiæ, vinitores et agricolas.
Jeremiah 52 17 Columnas quoque æreas quæ erant in domo Domini, et bases, et mare æneum, quod erat in domo Domini, confregerunt Chaldæi, et tulerunt omne æs eorum in Babylonem,
Jeremiah 52 18 et lebetes, et creagras, et psalteria, et phialas, et mortariola, et omnia vasa ærea quæ in ministerio fuerant, tulerunt :
Jeremiah 52 19 et hydrias, et thymiamateria, et urceos, et pelves, et candelabra, et mortaria, et cyathos, quotquot aurea, aurea, et quotquot argentea, argentea, tulit magister militiæ :
Jeremiah 52 20 et columnas duas, et mare unum, et vitulos duodecim æreos qui erant sub basibus quas fecerat rex Salomon in domo Domini. Non erat pondus æris omnium horum vasorum.
Jeremiah 52 21 De columnis autem decem et octo cubiti altitudinis erant in columna una, et funiculus duodecim cubitorum circuibat eam : porro grossitudo ejus quatuor digitorum, et intrinsecus cava erat.
Jeremiah 52 22 Et capitella super utramque ærea : altitudo capitelli unius quinque cubitorum, et retiacula et malogranata super coronam in circuitu, omnia ærea : similiter columnæ secundæ, et malogranata.
Jeremiah 52 23 Et fuerunt malogranata nonaginta sex dependentia : et omnia malogranata centum, retiaculis circumdabantur.
Jeremiah 52 24 Et tulit magister militiæ Saraiam sacerdotem primum, et Sophoniam sacerdotem secundum, et tres custodes vestibuli :
Jeremiah 52 25 et de civitate tulit eunuchum unum, qui erat præpositus super viros bellatores : et septem viros de his qui videbant faciem regis, qui inventi sunt in civitate : et scribam principem militum, qui probabat tyrones : et sexaginta viros de populo terræ, qui inventi sunt in medio civitatis.
Jeremiah 52 26 Tulit autem eos Nabuzardan magister militiæ : et duxit eos ad regem Babylonis in Reblatha :
Jeremiah 52 27 et percussit eos rex Babylonis, et interfecit eos in Reblatha in terra Emath : et translatus est Juda de terra sua.
Jeremiah 52 28 Iste est populus quem transtulit Nabuchodonosor : in anno septimo, Judæos tria millia et viginti tres :
Jeremiah 52 29 in anno octavodecimo Nabuchodonosor, de Jerusalem animas octingentas triginta duas :
Jeremiah 52 30 in anno vigesimo tertio Nabuchodonosor, transtulit Nabuzardan magister militiæ animas Judæorum septingentas quadraginta quinque. Omnes ergo animæ, quatuor millia sexcentæ.
Jeremiah 52 31 Et factum est in trigesimo septimo anno transmigrationis Joachin regis Juda, duodecimo mense, vigesima quinta mensis, elevavit Evilmerodach rex Babylonis, ipso anno regni sui, caput Joachin regis Juda, et eduxit eum de domo carceris.
Jeremiah 52 32 Et locutus est cum eo bona, et posuit thronum ejus super thronos regum qui erant post se in Babylone.
Jeremiah 52 33 Et mutavit vestimenta carceris ejus, et comedebat panem coram eo semper cunctis diebus vitæ suæ.
Jeremiah 52 34 Et cibaria ejus, cibaria perpetua dabantur ei a rege Babylonis, statuta per singulos dies, usque ad diem mortis suæ, cunctis diebus vitæ ejus.
Lamentations 1 1 PROLOGUS. Et factum est, postquam in captivitatem redactus est Israël, et Jerusalem deserta est, sedit Jeremias propheta flens, et planxit lamentatione hac in Jerusalem : et amaro animo suspirans et ejulans, dixit : ALEPH. Quomodo sedet sola civitas plena populo ! Facta est quasi vidua domina gentium ; princeps provinciarum facta est sub tributo.
Lamentations 1 2 BETH. Plorans ploravit in nocte, et lacrimæ ejus in maxillis ejus : non est qui consoletur eam, et omnibus caris ejus ; omnes amici ejus spreverunt eam, et facti sunt ei inimici.
Lamentations 1 3 GHIMEL. Migravit Judas propter afflictionem, et multitudinem servitutis ; habitavit inter gentes, nec invenit requiem : omnes persecutores ejus apprehenderunt eam inter angustias.
Lamentations 1 4 DALETH. Viæ Sion lugent, eo quod non sint qui veniant ad solemnitatem : omnes portæ ejus destructæ, sacerdotes ejus gementes ; virgines ejus squalidæ, et ipsa oppressa amaritudine.
Lamentations 1 5 HE. Facti sunt hostes ejus in capite ; inimici ejus locupletati sunt : quia Dominus locutus est super eam propter multitudinem iniquitatum ejus. Parvuli ejus ducti sunt in captivitatem ante faciem tribulantis.
Lamentations 1 6 VAU. Et egressus est a filia Sion omnis decor ejus ; facti sunt principes ejus velut arietes non invenientes pascua, et abierunt absque fortitudine ante faciem subsequentis.
Lamentations 1 7 ZAIN. Recordata est Jerusalem dierum afflictionis suæ, et prævaricationis, omnium desiderabilium suorum, quæ habuerat a diebus antiquis, cum caderet populus ejus in manu hostili, et non esset auxiliator : viderunt eam hostes, et deriserunt sabbata ejus.
Lamentations 1 8 HETH. Peccatum peccavit Jerusalem, propterea instabilis facta est ; omnes qui glorificabant eam spreverunt illam, quia viderunt ignominiam ejus : ipsa autem gemens conversa est retrorsum.
Lamentations 1 9 TETH. Sordes ejus in pedibus ejus, nec recordata est finis sui ; deposita est vehementer, non habens consolatorem. Vide, Domine, afflictionem meam, quoniam erectus est inimicus.
Lamentations 1 10 JOD. Manum suam misit hostis ad omnia desiderabilia ejus, quia vidit gentes ingressas sanctuarium suum, de quibus præceperas ne intrarent in ecclesiam tuam.
Lamentations 1 11 CAPH. Omnis populus ejus gemens, et quærens panem ; dederunt pretiosa quæque pro cibo ad refocillandam animam. Vide, Domine, et considera quoniam facta sum vilis !
Lamentations 1 12 LAMED. O vos omnes qui transitis per viam, attendite, et videte si est dolor sicut dolor meus ! quoniam vindemiavit me, ut locutus est Dominus, in die iræ furoris sui.
Lamentations 1 13 MEM. De excelso misit ignem in ossibus meis, et erudivit me : expandit rete pedibus meis, convertit me retrorsum ; posuit me desolatam, tota die mœrore confectam.
Lamentations 1 14 NUN. Vigilavit jugum iniquitatum mearum ; in manu ejus convolutæ sunt, et impositæ collo meo. Infirmata est virtus mea : dedit me Dominus in manu de qua non potero surgere.
Lamentations 1 15 SAMECH. Abstulit omnes magnificos meos Dominus de medio mei ; vocavit adversum me tempus ut contereret electos meos. Torcular calcavit Dominus virgini filiæ Juda.
Lamentations 1 16 AIN. Idcirco ego plorans, et oculus meus deducens aquas, quia longe factus est a me consolator, convertens animam meam. Facti sunt filii mei perditi, quoniam invaluit inimicus.
Lamentations 1 17 PHE. Expandit Sion manus suas ; non est qui consoletur eam. Mandavit Dominus adversum Jacob in circuitu ejus hostes ejus ; facta est Jerusalem quasi polluta menstruis inter eos.
Lamentations 1 18 SADE. Justus est Dominus, quia os ejus ad iracundiam provocavi. Audite, obsecro, universi populi, et videte dolorem meum : virgines meæ et juvenes mei abierunt in captivitatem.
Lamentations 1 19 COPH. Vocavi amicos meos, et ipsi deceperunt me ; sacerdotes mei et senes mei in urbe consumpti sunt, quia quæsierunt cibum sibi ut refocillarent animam suam.
Lamentations 1 20 RES. Vide, Domine, quoniam tribulor : conturbatus est venter meus, subversum est cor meum in memetipsa, quoniam amaritudine plena sum. Foris interfecit gladius, et domi mors similis est.
Lamentations 1 21 SIN. Audierunt quia ingemisco ego, et non est qui consoletur me ; omnes inimici mei audierunt malum meum, lætati sunt quoniam tu fecisti : adduxisti diem consolationis, et fient similes mei.
Lamentations 1 22 THAU. Ingrediatur omne malum eorum coram te : et vindemia eos, sicut vindemiasti me propter omnes iniquitates meas : multi enim gemitus mei, et cor meum mœrens.
Lamentations 2 1 ALEPH. Quomodo obtexit caligine in furore suo Dominus filiam Sion ; projecit de cælo in terram inclytam Israël, et non est recordatus scabelli pedum suorum in die furoris sui !
Lamentations 2 2 BETH. Præcipitavit Dominus, nec pepercit omnia speciosa Jacob : destruxit in furore suo muntiones virginis Juda, et dejecit in terram ; polluit regnum et principes ejus.
Lamentations 2 3 GHIMEL. Confregit in ira furoris sui omne cornu Israël ; avertit retrorsum dexteram suam a facie inimici, et succendit in Jacob quasi ignem flammæ devorantis in gyro.
Lamentations 2 4 DALETH. Tetendit arcum suum quasi inimicus, firmavit dexteram suam quasi hostis, et occidit omne quod pulchrum erat visu in tabernaculo filiæ Sion ; effudit quasi ignem indignationem suam.
Lamentations 2 5 HE. Factus est Dominus velut inimicus, præcipitavit Israël : præcipitavit omnia mœnia ejus, dissipavit munitiones ejus, et replevit in filia Juda humiliatum et humiliatam.
Lamentations 2 6 VAU. Et dissipavit quasi hortum tentorium suum ; demolitus est tabernaculum suum. Oblivioni tradidit Dominus in Sion festivitatem et sabbatum ; et in opprobrium, et in indignationem furoris sui, regem et sacerdotem.
Lamentations 2 7 ZAIN. Repulit Dominus altare suum ; maledixit sanctificationi suæ : tradidit in manu inimici muros turrium ejus. Vocem dederunt in domo Domini sicut in die solemni.
Lamentations 2 8 HETH. Cogitavit Dominus dissipare murum filiæ Sion ; tetendit funiculum suum, et non avertit manum suam a perditione : luxitque antemurale, et murus pariter dissipatus est.
Lamentations 2 9 TETH. Defixæ sunt in terra portæ ejus, perdidit et contrivit vectes ejus ; regem ejus et principes ejus in gentibus : non est lex, et prophetæ ejus non invenerunt visionem a Domino.
Lamentations 2 10 JOD. Sederunt in terra, conticuerunt senes filiæ Sion ; consperserunt cinere capita sua, accincti sunt ciliciis : abjecerunt in terram capita sua virgines Jerusalem.
Lamentations 2 11 CAPH. Defecerunt præ lacrimis oculi mei, conturbata sunt viscera mea ; effusum est in terra jecur meum super contritione filiæ populi mei, cum deficeret parvulus et lactens in plateis oppidi.
Lamentations 2 12 LAMED. Matribus suis dixerunt : Ubi est triticum et vinum ? cum deficerent quasi vulnerati in plateis civitatis, cum exhalarent animas suas in sinu matrum suarum.
Lamentations 2 13 MEM. Cui comparabo te, vel cui assimilabo te, filia Jerusalem ? cui exæquabo te, et consolabor te, virgo, filia Sion ? magna est enim velut mare contritio tua : quis medebitur tui ?
Lamentations 2 14 NUN. Prophetæ tui viderunt tibi falsa et stulta ; nec aperiebant iniquitatem tuam, ut te ad pœnitentiam provocarent ; viderunt autem tibi assumptiones falsas, et ejectiones.
Lamentations 2 15 SAMECH. Plauserunt super te manibus omnes transeuntes per viam ; sibilaverunt et moverunt caput suum super filiam Jerusalem : Hæccine est urbs, dicentes, perfecti decoris, gaudium universæ terræ ?
Lamentations 2 16 PHE. Aperuerunt super te os suum omnes inimici tui : sibilaverunt, et fremuerunt dentibus, et dixerunt : Devorabimus : en ista est dies quam exspectabamus ; invenimus, vidimus.
Lamentations 2 17 AIN. Fecit Dominus quæ cogitavit ; complevit sermonem suum, quem præceperat a diebus antiquis : destruxit, et non pepercit, et lætificavit super te inimicum, et exaltavit cornu hostium tuorum.
Lamentations 2 18 SADE. Clamavit cor eorum ad Dominum super muros filiæ Sion : Deduc quasi torrentem lacrimas per diem et noctem ; non des requiem tibi, neque taceat pupilla oculi tui.
Lamentations 2 19 COPH. Consurge, lauda in nocte, in principio vigiliarum ; effunde sicut aquam cor tuum ante conspectum Domini : leva ad eum manus tuas pro anima parvulorum tuorum, qui defecerunt in fame in capite omnium compitorum.
Lamentations 2 20 RES. Vide, Domine, et considera quem vindemiaveris ita. Ergone comedent mulieres fructum suum, parvulos ad mensuram palmæ ? si occiditur in sanctuario Domini sacerdos et propheta ?
Lamentations 2 21 SIN. Jacuerunt in terra foris puer et senex ; virgines meæ et juvenes mei ceciderunt in gladio : interfecisti in die furoris tui, percussisti, nec misertus es.
Lamentations 2 22 THAU. Vocasti quasi ad diem solemnem, qui terrerent me de circuitu ; et non fuit in die furoris Domini qui effugeret, et relinqueretur : quos educavi et enutrivi, inimicus meus consumpsit eos.
Lamentations 3 1 ALEPH. Ego vir videns paupertatem meam in virga indignationis ejus.
Lamentations 3 2 ALEPH. Me minavit, et adduxit in tenebras, et non in lucem.
Lamentations 3 3 ALEPH. Tantum in me vertit et convertit manum suam tota die.
Lamentations 3 4 BETH. Vetustam fecit pellem meam et carnem meam ; contrivit ossa mea.
Lamentations 3 5 BETH. Ædificavit in gyro meo, et circumdedit me felle et labore.
Lamentations 3 6 BETH. In tenebrosis collocavit me, quasi mortuos sempiternos.
Lamentations 3 7 GHIMEL. Circumædificavit adversum me, ut non egrediar ; aggravavit compedem meum.
Lamentations 3 8 GHIMEL. Sed et cum clamavero, et rogavero, exclusit orationem meam.
Lamentations 3 9 GHIMEL. Conclusit vias meas lapidibus quadris ; semitas meas subvertit.
Lamentations 3 10 DALETH. Ursus insidians factus est mihi, leo in absconditis.
Lamentations 3 11 DALETH. Semitas meas subvertit, et confregit me ; posuit me desolatam.
Lamentations 3 12 DALETH. Tetendit arcum suum, et posuit me quasi signum ad sagittam.
Lamentations 3 13 HE. Misit in renibus meis filias pharetræ suæ.
Lamentations 3 14 HE. Factus sum in derisum omni populo meo, canticum eorum tota die.
Lamentations 3 15 HE. Replevit me amaritudinibus ; inebriavit me absinthio.
Lamentations 3 16 VAU. Et fregit ad numerum dentes meos ; cibavit me cinere.
Lamentations 3 17 VAU. Et repulsa est a pace anima mea ; oblitus sum bonorum.
Lamentations 3 18 VAU. Et dixi : Periit finis meus, et spes mea a Domino.
Lamentations 3 19 ZAIN. Recordare paupertatis, et transgressionis meæ, absinthii et fellis.
Lamentations 3 20 ZAIN. Memoria memor ero, et tabescet in me anima mea.
Lamentations 3 21 ZAIN. Hæc recolens in corde meo, ideo sperabo.
Lamentations 3 22 HETH. Misericordiæ Domini, quia non sumus consumpti ; quia non defecerunt miserationes ejus.
Lamentations 3 23 HETH. Novi diluculo, multa est fides tua.
Lamentations 3 24 HETH. Pars mea Dominus, dixit anima mea ; propterea exspectabo eum.
Lamentations 3 25 TETH. Bonus est Dominus sperantibus in eum, animæ quærenti illum.
Lamentations 3 26 TETH. Bonum est præstolari cum silentio salutare Dei.
Lamentations 3 27 TETH. Bonum est viro cum portaverit jugum ab adolescentia sua.
Lamentations 3 28 JOD. Sedebit solitarius, et tacebit, quia levavit super se.
Lamentations 3 29 JOD. Ponet in pulvere os suum, si forte sit spes.
Lamentations 3 30 JOD. Dabit percutienti se maxillam : saturabitur opprobriis.
Lamentations 3 31 CAPH. Quia non repellet in sempiternum Dominus.
Lamentations 3 32 CAPH. Quia si abjecit, et miserebitur, secundum multitudinem misericordiarum suarum.
Lamentations 3 33 CAPH. Non enim humiliavit ex corde suo et abjecit filios hominum.
Lamentations 3 34 LAMED. Ut conteret sub pedibus suis omnes vinctos terræ.
Lamentations 3 35 LAMED. Ut declinaret judicium viri in conspectu vultus Altissimi.
Lamentations 3 36 LAMED. Ut perverteret hominem in judicio suo ; Dominus ignoravit.
Lamentations 3 37 MEM. Quis est iste qui dixit ut fieret, Domino non jubente ?
Lamentations 3 38 MEM. Ex ore Altissimi non egredientur nec mala nec bona ?
Lamentations 3 39 MEM. Quid murmuravit homo vivens, vir pro peccatis suis ?
Lamentations 3 40 NUN. Scrutemur vias nostras, et quæramus, et revertamur ad Dominum.
Lamentations 3 41 NUN. Levemus corda nostra cum manibus ad Dominum in cælos.
Lamentations 3 42 NUN. Nos inique egimus, et ad iracundiam provocavimus ; idcirco tu inexorabilis es.
Lamentations 3 43 SAMECH. Operuisti in furore, et percussisti nos ; occidisti, nec pepercisti.
Lamentations 3 44 SAMECH. Opposuisti nubem tibi, ne transeat oratio.
Lamentations 3 45 SAMECH. Eradicationem et abjectionem posuisti me in medio populorum.
Lamentations 3 46 PHE. Aperuerunt super nos os suum omnes inimici.
Lamentations 3 47 PHE. Formido et laqueus facta est nobis vaticinatio, et contritio.
Lamentations 3 48 PHE. Divisiones aquarum deduxit oculus meus, in contritione filiæ populi mei.
Lamentations 3 49 AIN. Oculus meus afflictus est, nec tacuit, eo quod non esset requies.
Lamentations 3 50 AIN. Donec respiceret et videret Dominus de cælis.
Lamentations 3 51 AIN. Oculus meus deprædatus est animam meam in cunctis filiabus urbis meæ.
Lamentations 3 52 SADE. Venatione ceperunt me quasi avem inimici mei gratis.
Lamentations 3 53 SADE. Lapsa est in lacum vita mea, et posuerunt lapidem super me.
Lamentations 3 54 SADE. Inundaverunt aquæ super caput meum ; dixi : Perii.
Lamentations 3 55 COPH. Invocavi nomen tuum, Domine, de lacu novissimo.
Lamentations 3 56 COPH. Vocem meam audisti ; ne avertas aurem tuam a singultu meo et clamoribus.
Lamentations 3 57 COPH. Appropinquasti in die quando invocavi te ; dixisti : Ne timeas.
Lamentations 3 58 RES. Judicasti, Domine, causam animæ meæ, redemptor vitæ meæ.
Lamentations 3 59 RES. Vidisti, Domine, iniquitatem illorum adversum me : judica judicium meum.
Lamentations 3 60 RES. Vidisti omnem furorem, universas cogitationes eorum adversum me.
Lamentations 3 61 SIN. Audisti opprobrium eorum, Domine, omnes cogitationes eorum adversum me.
Lamentations 3 62 SIN. Labia insurgentium mihi, et meditationes eorum adversum me tota die.
Lamentations 3 63 SIN. Sessionem eorum et resurrectionem eorum vide ; ego sum psalmus eorum.
Lamentations 3 64 THAU. Redes eis vicem, Domine, juxta opera manuum suarum.
Lamentations 3 65 THAU. Dabis eis scutum cordis, laborem tuum.
Lamentations 3 66 THAU. Persequeris in furore, et conteres eos sub cælis, Domine.
Lamentations 4 1 ALEPH. Quomodo obscuratum est aurum, mutatus est color optimus ! dispersi sunt lapides sanctuarii in capite omnium platearum !
Lamentations 4 2 BETH. Filii Sion inclyti, et amicti auro primo : quomodo reputati sunt in vasa testea, opus manuum figuli !
Lamentations 4 3 GHIMEL. Sed et lamiæ nudaverunt mammam, lactaverunt catulos suos : filia populi mei crudelis quasi struthio in deserto.
Lamentations 4 4 DALETH. Adhæsit lingua lactentis ad palatum ejus in siti ; parvuli petierunt panem, et non erat qui frangeret eis.
Lamentations 4 5 HE. Qui vescebantur voluptuose, interierunt in viis ; qui nutriebantur in croceis, amplexati sunt stercora.
Lamentations 4 6 VAU. Et major effecta est iniquitas filiæ populi mei peccato Sodomorum, quæ subversa est in momento, et non ceperunt in ea manus.
Lamentations 4 7 ZAIN. Candidiores Nazaræi ejus nive, nitidiores lacte, rubicundiores ebore antiquo, sapphiro pulchriores.
Lamentations 4 8 HETH. Denigrata est super carbones facies eorum et non sunt cogniti in plateis ; adhæsit cutis eorum ossibus : aruit, et facta est quasi lignum.
Lamentations 4 9 TETH. Melius fuit occisis gladio quam interfectis fame, quoniam isti extabuerunt consumpti a sterilitate terræ.
Lamentations 4 10 JOD. Manus mulierum misericordium coxerunt filios suos ; facti sunt cibus earum in contritione filiæ populi mei.
Lamentations 4 11 CAPH. Complevit Dominus furorem suum, effudit iram indignationis suæ : et succendit ignem in Sion, et devoravit fundamenta ejus.
Lamentations 4 12 LAMED. Non crediderunt reges terræ, et universi habitatores orbis, quoniam ingrederetur hostis et inimicus per portas Jerusalem.
Lamentations 4 13 MEM. Propter peccata prophetarum ejus, et iniquitates sacerdotum ejus, qui effuderunt in medio ejus sanguinem justorum.
Lamentations 4 14 NUN. Erraverunt cæci in plateis, polluti sunt in sanguine ; cumque non possent, tenuerunt lacinias suas.
Lamentations 4 15 SAMECH. Recedite polluti, clamaverunt eis ; recedite, abite, nolite tangere : jurgati quippe sunt, et commoti dixerunt inter gentes : Non addet ultra ut habitet in eis.
Lamentations 4 16 PHE. Facies Domini divisit eos, non addet ut respiciat eos ; facies sacerdotum non erubuerunt, neque senum miserti sunt.
Lamentations 4 17 AIN. Cum adhuc subsisteremus, defecerunt oculi nostri ad auxilium nostrum vanum ; cum respiceremus attenti ad gentem quæ salvare non poterat.
Lamentations 4 18 SADE. Lubricaverunt vestigia nostra in itinere platearum nostrarum ; appropinquavit finis noster, completi sunt dies nostri, quia venit finis noster.
Lamentations 4 19 COPH. Velociores fuerunt persecutores nostri aquilis cæli ; super montes persecuti sunt nos, in deserto insidiati sunt nobis.
Lamentations 4 20 RES. Spiritus oris nostri, Christus Dominus, captus est in peccatis nostris, cui diximus : In umbra tua vivemus in gentibus.
Lamentations 4 21 SIN. Gaude et lætare, filia Edom, quæ habitas in terra Hus ! ad te quoque perveniet calix : inebriaberis, atque nudaberis.
Lamentations 4 22 THAU. Completa est iniquitas tua, filia Sion : non addet ultra ut transmigret te. Visitavit iniquitatem tuam, filia Edom ; discooperuit peccata tua.
Lamentations 5 1 Recordare, Domine, quid acciderit nobis ; intuere et respice opprobrium nostrum.
Lamentations 5 2 Hæreditas nostra versa est ad alienos, domus nostræ ad extraneos.
Lamentations 5 3 Pupilli facti sumus absque patre, matres nostræ quasi viduæ.
Lamentations 5 4 Aquam nostram pecunia bibimus ; ligna nostra pretio comparavimus.
Lamentations 5 5 Cervicibus nostris minabamur, lassis non dabatur requies.
Lamentations 5 6 Ægypto dedimus manum et Assyriis, ut saturaremur pane.
Lamentations 5 7 Patres nostri peccaverunt, et non sunt : et nos iniquitates eorum portavimus.
Lamentations 5 8 Servi dominati sunt nostri : non fuit qui redimeret de manu eorum.
Lamentations 5 9 In animabus nostris afferebamus panem nobis, a facie gladii in deserto.
Lamentations 5 10 Pellis nostra quasi clibanus exusta est, a facie tempestatum famis.
Lamentations 5 11 Mulieres in Sion humiliaverunt, et virgines in civitatibus Juda.
Lamentations 5 12 Principes manu suspensi sunt ; facies senum non erubuerunt.
Lamentations 5 13 Adolescentibus impudice abusi sunt, et pueri in ligno corruerunt.
Lamentations 5 14 Senes defecerunt de portis, juvenes de choro psallentium.
Lamentations 5 15 Defecit gaudium cordis nostri ; versus est in luctum chorus noster.
Lamentations 5 16 Cecidit corona capitis nostri : væ nobis, quia peccavimus !
Lamentations 5 17 Propterea mœstum factum est cor nostrum ; ideo contenebrati sunt oculi nostri,
Lamentations 5 18 propter montem Sion quia disperiit ; vulpes ambulaverunt in eo.
Lamentations 5 19 Tu autem, Domine, in æternum permanebis, solium tuum in generationem et generationem.
Lamentations 5 20 Quare in perpetuum oblivisceris nostri, derelinques nos in longitudine dierum ?
Lamentations 5 21 Converte nos, Domine, ad te, et convertemur ; innova dies nostros, sicut a principio.
Lamentations 5 22 Sed projiciens repulisti nos : iratus es contra nos vehementer.
Ezekiel 1 1 Et factum est in trigesimo anno, in quarto, in quinta mensis, cum essem in medio captivorum juxta fluvium Chobar, aperti sunt cæli, et vidi visiones Dei.
Ezekiel 1 2 In quinta mensis, ipse est annus quintus transmigrationis regis Joachim,
Ezekiel 1 3 factum est verbum Domini ad Ezechielem filium Buzi sacerdotem, in terra Chaldæorum, sicut flumen Chobar : et facta est super eum ibi manus Domini.
Ezekiel 1 4 Et vidi, et ecce ventus turbinis veniebat ab aquilone, et nubes magna, et ignis involvens, et splendor in circuitu ejus : et de medio ejus, quasi species electri, id est, de medio ignis :
Ezekiel 1 5 et in medio ejus similitudo quatuor animalium. Et hic aspectus eorum, similitudo hominis in eis.
Ezekiel 1 6 Quatuor facies uni, et quatuor pennæ uni.
Ezekiel 1 7 Pedes eorum, pedes recti, et planta pedis eorum quasi planta pedis vituli : et scintillæ quasi aspectus æris candentis.
Ezekiel 1 8 Et manus hominis sub pennis eorum, in quatuor partibus : et facies et pennas per quatuor partes habebant.
Ezekiel 1 9 Junctæque erant pennæ eorum alterius ad alterum : non revertebantur cum incederent, sed unumquodque ante faciem suam gradiebatur.
Ezekiel 1 10 Similitudo autem vultus eorum, facies hominis et facies leonis a dextris ipsorum quatuor, facies autem bovis a sinistris ipsorum quatuor, et facies aquilæ desuper ipsorum quatuor.
Ezekiel 1 11 Facies eorum et pennæ eorum extentæ desuper : duæ pennæ singulorum jungebantur, et duæ tegebant corpora eorum.
Ezekiel 1 12 Et unumquodque eorum coram facie sua ambulabat : ubi erat impetus spiritus, illuc gradiebantur, nec revertebantur cum ambularent.
Ezekiel 1 13 Et similitudo animalium, aspectus eorum quasi carbonum ignis ardentium, et quasi aspectus lampadarum : hæc erat visio discurrens in medio animalium, splendor ignis, et de igne fulgur egrediens.
Ezekiel 1 14 Et animalia ibant et revertebantur, in similitudinem fulguris coruscantis.
Ezekiel 1 15 Cumque aspicerem animalia, apparuit rota una super terram juxta animalia, habens quatuor facies.
Ezekiel 1 16 Et aspectus rotarum et opus earum quasi visio maris : et una similitudo ipsarum quatuor : et aspectus earum et opera quasi sit rota in medio rotæ.
Ezekiel 1 17 Per quatuor partes earum euntes ibant, et non revertebantur cum ambularent.
Ezekiel 1 18 Statura quoque erat rotis, et altitudo, et horribilis aspectus : et totum corpus oculis plenum in circuitu ipsarum quatuor.
Ezekiel 1 19 Cumque ambularent animalia, ambulabant pariter et rotæ juxta ea : et cum elevarentur animalia de terra, elevabantur simul et rotæ.
Ezekiel 1 20 Quocumque ibat spiritus, illuc, eunte spiritu, et rotæ pariter elevabantur sequentes eum : spiritus enim vitæ erat in rotis.
Ezekiel 1 21 Cum euntibus ibant, et cum stantibus stabant : et cum elevatis a terra, pariter elevabantur et rotæ sequentes ea, quia spiritus vitæ erat in rotis.
Ezekiel 1 22 Et similitudo super capita animalium firmamenti, quasi aspectus crystalli horribilis, et extenti super capita eorum desuper.
Ezekiel 1 23 Sub firmamento autem pennæ eorum rectæ alterius ad alterum : unumquodque duabus alis velabat corpus suum, et alterum similiter velabatur.
Ezekiel 1 24 Et audiebam sonum alarum, quasi sonum aquarum multarum, quasi sonum sublimis Dei : cum ambularent, quasi sonus erat multitudinis ut sonus castrorum : cumque starent, demittebantur pennæ eorum.
Ezekiel 1 25 Nam cum fieret vox super firmamentum quod erat super caput eorum, stabant, et submittebant alas suas.
Ezekiel 1 26 Et super firmamentum, quod erat imminens capiti eorum, quasi aspectus lapidis sapphiri similitudo throni : et super similitudinem throni similitudo quasi aspectus hominis desuper.
Ezekiel 1 27 Et vidi quasi speciem electri, velut aspectum ignis, intrinsecus ejus per circuitum : a lumbis ejus et desuper, et a lumbis ejus usque deorsum, vidi quasi speciem ignis splendentis in circuitu,
Ezekiel 1 28 velut aspectum arcus cum fuerit in nube in die pluviæ. Hic erat aspectus splendoris per gyrum.
Ezekiel 2 1 Hæc visio similitudinis gloriæ Domini. Et vidi, et cecidi in faciem meam, et audivi vocem loquentis, et dixit ad me : Fili hominis, sta super pedes tuos, et loquar tecum.
Ezekiel 2 2 Et ingressus est in me spiritus postquam locutus est mihi, et statuit me supra pedes meos : et audivi loquentem ad me,
Ezekiel 2 3 et dicentem : Fili hominis, mitto ego te ad filios Israël, ad gentes apostatrices, quæ recesserunt a me : ipsi et patres eorum prævaricati sunt pactum meum, usque ad diem hanc.
Ezekiel 2 4 Et filii dura facie et indomabili corde sunt, ad quos ego mitto te : et dices ad eos : Hæc dicit Dominus Deus :
Ezekiel 2 5 si forte vel ipsi audiant, et si forte quiescant, quoniam domus exasperans est : et scient quia propheta fuerit in medio eorum.
Ezekiel 2 6 Tu ergo, fili hominis, ne timeas eos, neque sermones eorum metuas, quoniam increduli et subversores sunt tecum, et cum scorpionibus habitas. Verba eorum ne timeas, et vultus eorum ne formides, quia domus exasperans est.
Ezekiel 2 7 Loqueris ergo verba mea ad eos, si forte audiant, et quiescant : quoniam irritatores sunt.
Ezekiel 2 8 Tu autem, fili hominis, audi quæcumque loquor ad te, et noli esse exasperans, sicut domus exasperatrix est : aperi os tuum, et comede quæcumque ego do tibi.
Ezekiel 2 9 Et vidi : et ecce manus missa ad me, in qua erat involutus liber : et expandit illum coram me, qui erat scriptus intus et foris, et scriptæ erant in eo lamentationes, et carmen, et væ.
Ezekiel 3 1 Et dixit ad me : Fili hominis, quodcumque inveneris, comede : comede volumen istud, et vadens loquere ad filios Israël.
Ezekiel 3 2 Et aperui os meum, et cibavit me volumine illo :
Ezekiel 3 3 et dixit ad me : Fili hominis, venter tuus comedet, et viscera tua complebuntur volumine isto quod ego do tibi. Et comedi illud, et factum est in ore meo sicut mel dulce.
Ezekiel 3 4 Et dixit ad me : Fili hominis, vade ad domum Israël, et loqueris verba mea ad eos.
Ezekiel 3 5 Non enim ad populum profundi sermonis et ignotæ linguæ tu mitteris ad domum Israël :
Ezekiel 3 6 neque ad populos multos profundi sermonis, et ignotæ linguæ, quorum non possis audire sermones : et si ad illos mittereris, ipsi audirent te :
Ezekiel 3 7 domus autem Israël nolunt audire te, quia nolunt audire me : omnis quippe domus Israël attrita fronte est et duro corde.
Ezekiel 3 8 Ecce dedi faciem tuam valentiorem faciebus eorum, et frontem tuam duriorem frontibus eorum :
Ezekiel 3 9 ut adamantem et ut silicem dedi faciem tuam : ne timeas eos, neque metuas a facie eorum, quia domus exasperans est.
Ezekiel 3 10 Et dixit ad me : Fili hominis, omnes sermones meos quos ego loquor ad te, assume in corde tuo, et auribus tuis audi :
Ezekiel 3 11 et vade, ingredere ad transmigrationem, ad filios populi tui, et loqueris ad eos, et dices eis : Hæc dicit Dominus Deus : si forte audiant et quiescant.
Ezekiel 3 12 Et assumpsit me spiritus, et audivi post me vocem commotionis magnæ : Benedicta gloria Domini de loco suo :
Ezekiel 3 13 et vocem alarum animalium percutientium alteram ad alteram, et vocem rotarum sequentium animalia, et vocem commotionis magnæ.
Ezekiel 3 14 Spiritus quoque levavit me, et assumpsit me : et abii amarus in indignatione spiritus mei : manus enim Domini erat mecum, confortans me.
Ezekiel 3 15 Et veni ad transmigrationem, ad acervum novarum frugum, ad eos qui habitabant juxta flumen Chobar : et sedi ubi illi sedebant, et mansi ibi septem diebus mœrens in medio eorum.
Ezekiel 3 16 Cum autem pertransissent septem dies, factum est verbum Domini ad me, dicens :
Ezekiel 3 17 Fili hominis, speculatorem dedi te domui Israël, et audies de ore meo verbum, et annuntiabis eis ex me.
Ezekiel 3 18 Si, dicente me ad impium : Morte morieris, non annuntiaveris ei, neque locutus fueris ut avertatur a via sua impia, et vivat, ipse impius in iniquitate sua morietur, sanguinem autem ejus de manu tua requiram.
Ezekiel 3 19 Si autem tu annuntiaveris impio, et ille non fuerit conversus ab impietate sua, et a via sua impia, ipse quidem in iniquitate sua morietur : tu autem animam tuam liberasti.
Ezekiel 3 20 Sed et si conversus justus a justitia sua fuerit, et fecerit iniquitatem, ponam offendiculum coram eo : ipse morietur quia non annuntiasti ei : in peccato suo morietur, et non erunt in memoria justitiæ ejus quas fecit, sanguinem vero ejus de manu tua requiram.
Ezekiel 3 21 Si autem tu annuntiaveris justo ut non peccet justus, et ille non peccaverit, vivens vivet, quia annuntiasti ei, et tu animam tuam liberasti.
Ezekiel 3 22 Et facta est super me manus Domini, et dixit ad me : Surgens egredere in campum, et ibi loquar tecum.
Ezekiel 3 23 Et surgens egressus sum in campum : et ecce ibi gloria Domini stabat, quasi gloria quam vidi juxta fluvium Chobar : et cecidi in faciem meam.
Ezekiel 3 24 Et ingressus est in me spiritus, et statuit me super pedes meos, et locutus est mihi, et dixit ad me : Ingredere, et includere in medio domus tuæ.
Ezekiel 3 25 Et tu, fili hominis, ecce data sunt super te vincula, et ligabunt te in eis, et non egredieris de medio eorum.
Ezekiel 3 26 Et linguam tuam adhærere faciam palato tuo, et eris mutus, nec quasi vir objurgans, quia domus exasperans est.
Ezekiel 3 27 Cum autem locutus fuero tibi, aperiam os tuum, et dices ad eos : Hæc dicit Dominus Deus : Qui audit, audiat, et qui quiescit, quiescat : quia domus exasperans est.
Ezekiel 4 1 Et tu, fili hominis, sume tibi laterem, et pones eum coram te, et describes in eo civitatem Jerusalem.
Ezekiel 4 2 Et ordinabis adversus eam obsidionem, et ædificabis munitiones, et comportabis aggerem et dabis contra eam castra, et pones arietes in gyro.
Ezekiel 4 3 Et tu sume tibi sartaginem ferream, et pones eam in murum ferreum inter te et inter civitatem : et obfirmabis faciem tuam ad eam, et erit in obsidionem, et circumdabis eam : signum est domui Israël.
Ezekiel 4 4 Et tu dormies super latus tuum sinistrum, et pones iniquitates domus Israël super eo, numero dierum quibus dormies super illud, et assumes iniquitatem eorum.
Ezekiel 4 5 Ego autem dedi tibi annos iniquitatis eorum, numero dierum trecentos et nonaginta dies, et portabis iniquitatem domus Israël.
Ezekiel 4 6 Et cum compleveris hæc, dormies super latus tuum dexterum secundo, et assumes iniquitatem domus Juda quadraginta diebus : diem pro anno, diem, inquam, pro anno, dedi tibi.
Ezekiel 4 7 Et ad obsidionem Jerusalem convertes faciem tuam, et brachium tuum erit extentum : et prophetabis adversus eam.
Ezekiel 4 8 Ecce circumdedi te vinculis : et non te convertes a latere tuo in latus aliud, donec compleas dies obsidionis tuæ.
Ezekiel 4 9 Et tu, sume tibi frumentum, et hordeum, et fabam, et lentem, et milium, et viciam : et mittes ea in vas unum, et facies tibi panes numero dierum quibus dormies super latus tuum : trecentis et nonaginta diebus comedes illud.
Ezekiel 4 10 Cibus autem tuus, quo vesceris, erit in pondere viginti stateres in die : a tempore usque ad tempus comedes illud.
Ezekiel 4 11 Et aquam in mensura bibes, sextam partem hin : a tempore usque ad tempus bibes illud.
Ezekiel 4 12 Et quasi subcinericium hordeaceum comedes illud, et stercore quod egreditur de homine operies illud in oculis eorum.
Ezekiel 4 13 Et dixit Dominus : Sic comedent filii Israël panem suum pollutum inter gentes ad quas ejiciam eos. Et dixi :
Ezekiel 4 14 A, a, a, Domine Deus, ecce anima mea non est polluta : et morticinum, et laceratum a bestiis non comedi ab infantia mea usque nunc, et non est ingressa in os meum omnis caro immunda.
Ezekiel 4 15 Et dixit ad me : Ecce dedi tibi fimum boum pro stercoribus humanis, et facies panem tuum in eo.
Ezekiel 4 16 Et dixit ad me : Fili hominis, ecce ego conteram baculum panis in Jerusalem, et comedent panem in pondere et in sollicitudine, et aquam in mensura et in angustia bibent,
Ezekiel 4 17 ut deficientibus pane et aqua, corruat unusquisque ad fratrem suum, et contabescant in iniquitatibus suis.
Ezekiel 5 1 Et tu, fili hominis, sume tibi gladium acutum, radentem pilos, et assumes eum et duces per caput tuum et per barbam tuam, et assumes tibi stateram ponderis et divides eos.
Ezekiel 5 2 Tertiam partem igni combures in medio civitatis, juxta completionem dierum obsidionis, et assumes tertiam partem, et concides gladio in circuitu ejus : tertiam vero aliam disperges in ventum, et gladium nudabo post eos.
Ezekiel 5 3 Et sumes inde parvum numerum, et ligabis eos in summitate pallii tui :
Ezekiel 5 4 et ex eis rursum tolles, et projicies eos in medio ignis, et combures eos igni, et ex eo egredietur ignis in omnem domum Israël.
Ezekiel 5 5 Hæc dicit Dominus Deus : Ista est Jerusalem : in medio gentium posui eam, et in circuitu ejus terras.
Ezekiel 5 6 Et contempsit judicia mea, ut plus esset impia quam gentes, et præcepta mea ultra quam terræ quæ in circuitu ejus sunt : judicia enim mea projecerunt, et in præceptis meis non ambulaverunt.
Ezekiel 5 7 Idcirco hæc dicit Dominus Deus : Quia superastis gentes quæ in circuitu vestro sunt, et in præceptis meis non ambulastis, et judicia mea non fecistis, et juxta judicia gentium quæ in circuitu vestro sunt non estis operati,
Ezekiel 5 8 ideo hæc dicit Dominus Deus : Ecce ego ad te, et ipse ego faciam in medio tui judicia in oculis gentium :
Ezekiel 5 9 et faciam in te quod non feci, et quibus similia ultra non faciam, propter omnes abominationes tuas.
Ezekiel 5 10 Ideo patres comedent filios in medio tui, et filii comedent patres suos : et faciam in te judicia, et ventilabo universas reliquias tuas in omnem ventum.
Ezekiel 5 11 Idcirco vivo ego, dicit Dominus Deus, nisi pro eo quod sanctum meum violasti in omnibus offensionibus tuis et in cunctis abominationibus tuis, ego quoque confringam, et non parcet oculus meus, et non miserebor.
Ezekiel 5 12 Tertia pars tui peste morietur, et fame consumetur in medio tui, et tertia pars tui in gladio cadet in circuitu tuo : tertiam vero partem tuam in omnem ventum dispergam, et gladium evaginabo post eos.
Ezekiel 5 13 Et complebo furorem meum, et requiescere faciam indignationem meam in eis, et consolabor : et scient quia ego Dominus locutus sum in zelo meo, cum implevero indignationem meam in eis.
Ezekiel 5 14 Et dabo te in desertum, et in opprobrium gentibus quæ in circuitu tuo sunt, in conspectu omnis prætereuntis :
Ezekiel 5 15 et eris opprobrium et blasphemia, exemplum et stupor in gentibus quæ in circuitu tuo sunt, cum fecero in te judicia in furore, et in indignatione, et in increpationibus iræ.
Ezekiel 5 16 Ego Dominus locutus sum : quando misero sagittas famis pessimas in eos, quæ erunt mortiferæ, et quas mittam ut disperdam vos : et famem congregabo super vos, et conteram in vobis baculum panis :
Ezekiel 5 17 et immittam in vos famem et bestias pessimas, usque ad internecionem : et pestilentia et sanguis transibunt per te, et gladium inducam super te. Ego Dominus locutus sum.
Ezekiel 6 1 Et factus est sermo Domini ad me, dicens :
Ezekiel 6 2 Fili hominis, pone faciem tuam ad montes Israël, et prophetabis ad eos,
Ezekiel 6 3 et dices : Montes Israël, audite verbum Domini Dei. Hæc dicit Dominus Deus montibus et collibus, rupibus et vallibus : Ecce ego inducam super vos gladium, et disperdam excelsa vestra,
Ezekiel 6 4 et demoliar aras vestras, et confringentur simulacra vestra, et dejiciam interfectos vestros ante idola vestra :
Ezekiel 6 5 et dabo cadavera filiorum Israël ante faciem simulacrorum vestrorum, et dispergam ossa vestra circum aras vestras :
Ezekiel 6 6 in omnibus habitationibus vestris urbes desertæ erunt, et excelsa demolientur et dissipabuntur : et interibunt aræ vestræ, et confringentur, et cessabunt idola vestra, et conterentur delubra vestra, et delebuntur opera vestra :
Ezekiel 6 7 et cadet interfectus in medio vestri, et scietis quia ego sum Dominus.
Ezekiel 6 8 Et relinquam in vobis eos qui fugerint gladium in gentibus, cum dispersero vos in terris :
Ezekiel 6 9 et recordabuntur mei liberati vestri in gentibus ad quas captivi ducti sunt : quia contrivi cor eorum fornicans et recedens a me, et oculos eorum fornicantes post idola sua : et displicebunt sibimet super malis quæ fecerunt in universis abominationibus suis.
Ezekiel 6 10 Et scient quia ego Dominus non frustra locutus sum, ut facerem eis malum hoc.
Ezekiel 6 11 Hæc dicit Dominus Deus : Percute manum tuam et allide pedem tuum, et dic, Heu ! ad omnes abominationes malorum domus Israël, quia gladio, fame et peste ruituri sunt.
Ezekiel 6 12 Qui longe est, peste morietur : qui autem prope, gladio corruet : et qui relictus fuerit et obsessus, fame morietur : et complebo indignationem meam in eis.
Ezekiel 6 13 Et scietis quia ego Dominus, cum fuerint interfecti vestri in medio idolorum vestrorum, in circuitu ararum vestrarum, in omni colle excelso, et in cunctis summitatibus montium, et subtus omne lignum nemorosum, et subtus universam quercum frondosam, locum ubi accenderunt thura redolentia universis idolis suis.
Ezekiel 6 14 Et extendam manum meam super eos : et faciam terram desolatam, et destitutam, a deserto Deblatha, in omnibus habitationibus eorum : et scient quia ego Dominus.
Ezekiel 7 1 Et factus est sermo Domini ad me, dicens :
Ezekiel 7 2 Et tu, fili hominis, hæc dicit Dominus Deus terræ Israël : Finis venit, venit finis super quatuor plagas terræ.
Ezekiel 7 3 Nunc finis super te, et immittam furorem meum in te : et judicabo te juxta vias tuas, et ponam contra te omnes abominationes tuas.
Ezekiel 7 4 Et non parcet oculus meus super te, et non miserebor : sed vias tuas ponam super te, et abominationes tuæ in medio tui erunt, et scietis quia ego Dominus.
Ezekiel 7 5 Hæc dicit Dominus Deus : Afflictio una, afflictio ecce venit.
Ezekiel 7 6 Finis venit, venit finis : evigilavit adversum te, ecce venit.
Ezekiel 7 7 Venit contritio super te, qui habitas in terra : venit tempus, prope est dies occisionis, et non gloriæ montium.
Ezekiel 7 8 Nunc de propinquo effundam iram meam super te, et complebo furorem meum in te : et judicabo te juxta vias tuas, et imponam tibi omnia scelera tua,
Ezekiel 7 9 et non parcet oculus meus, nec miserebor : sed vias tuas imponam tibi, et abominationes tuæ in medio tui erunt, et scietis quia ego sum Dominus percutiens.
Ezekiel 7 10 Ecce dies, ecce venit : egressa est contritio, floruit virga, germinavit superbia :
Ezekiel 7 11 iniquitas surrexit in virga impietatis : non ex eis, et non ex populo, neque ex sonitu eorum : et non erit requies in eis.
Ezekiel 7 12 Venit tempus, appropinquavit dies : qui emit, non lætetur, et qui vendit, non lugeat : quia ira super omnem populum ejus.
Ezekiel 7 13 Quia qui vendit, ad id quod vendidit non revertetur : et adhuc in viventibus vita eorum : visio enim ad omnem multitudinem ejus non regredietur, et vir in iniquitate vitæ suæ non confortabitur.
Ezekiel 7 14 Canite tuba, præparentur omnes : et non est qui vadat ad prælium, ira enim mea super universum populum ejus.
Ezekiel 7 15 Gladium foris, et pestis et fames intrinsecus : qui in agro est, gladio morietur ; et qui in civitate, pestilentia et fame devorabuntur.
Ezekiel 7 16 Et salvabuntur qui fugerint ex eis : et erunt in montibus quasi columbæ convallium omnes trepidi, unusquisque in iniquitate sua.
Ezekiel 7 17 Omnes manus dissolventur, et omnia genua fluent aquis.
Ezekiel 7 18 Et accingent se ciliciis, et operiet eos formido : et in omni facie confusio, et in universis capitibus eorum calvitium.
Ezekiel 7 19 Argentum eorum foras projicietur, et aurum eorum in sterquilinium erit : argentum eorum et aurum eorum non valebit liberare eos in die furoris Domini : animam suam non saturabunt, et ventres eorum non implebuntur, quia scandalum iniquitatis eorum factum est.
Ezekiel 7 20 Et ornamentum monilium suorum in superbiam posuerunt, et imagines abominationum suarum et simulacrorum fecerunt ex eo : propter hoc dedi eis illud in immunditiam.
Ezekiel 7 21 Et dabo illud in manus alienorum ad diripiendum, et impiis terræ in prædam, et contaminabunt illud.
Ezekiel 7 22 Et avertam faciem meam ab eis, et violabunt arcanum meum : et introibunt in illud emissarii, et contaminabunt illud.
Ezekiel 7 23 Fac conclusionem, quoniam terra plena est judicio sanguinum et civitas plena iniquitate.
Ezekiel 7 24 Et adducam pessimos de gentibus, et possidebunt domos eorum : et quiescere faciam superbiam potentium, et possidebunt sanctuaria eorum.
Ezekiel 7 25 Angustia superveniente, requirent pacem, et non erit.
Ezekiel 7 26 Conturbatio super conturbationem veniet, et auditus super auditum : et quærent visionem de propheta, et lex peribit a sacerdote, et consilium a senioribus.
Ezekiel 7 27 Rex lugebit, et princeps induetur mœrore, et manus populi terræ conturbabuntur : secundum viam eorum faciam eis, et secundum judicia eorum judicabo eos, et scient quia ego Dominus.
Ezekiel 8 1 Et factum est in anno sexto, in sexto mense, in quinta mensis, ego sedebam in domo mea, et senes Juda sedebant contra me, et cecidit ibi super me manus Domini Dei,
Ezekiel 8 2 et vidi : et ecce similitudo quasi aspectus ignis : ab aspectu lumborum ejus, et deorsum, ignis : et a lumbis ejus, et sursum, quasi aspectus splendoris, ut visio electri.
Ezekiel 8 3 Et emissa similitudo manus apprehendit me in cincinno capitis mei, et elevavit me spiritus inter terram et cælum, et adduxit me in Jerusalem, in visione Dei, juxta ostium interius, quod respiciebat ad aquilonem, ubi erat statutum idolum zeli ad provocandam æmulationem.
Ezekiel 8 4 Et ecce ibi gloria Dei Israël, secundum visionem quam videram in campo.
Ezekiel 8 5 Et dixit ad me : Fili hominis, leva oculos tuos ad viam aquilonis. Et levavi oculos meos ad viam aquilonis, et ecce ab aquilone portæ altaris idolum zeli in ipso introitu.
Ezekiel 8 6 Et dixit ad me : Fili hominis, putasne, vides tu quid isti faciunt, abominationes magnas quas domus Israël facit hic, ut procul recedam a sanctuario meo ? et adhuc conversus videbis abominationes majores.
Ezekiel 8 7 Et introduxit me ad ostium atrii, et vidi, et ecce foramen unum in pariete :
Ezekiel 8 8 et dixit ad me : Fili hominis, fode parietem. Et cum fodissem parietem, apparuit ostium unum.
Ezekiel 8 9 Et dixit ad me : Ingredere, et vide abominationes pessimas quas isti faciunt hic.
Ezekiel 8 10 Et ingressus vidi, et ecce omnis similitudo reptilium et animalium, abominatio, et universa idola domus Israël depicta erant in pariete in circuitu per totum :
Ezekiel 8 11 et septuaginta viri de senioribus domus Israël : et Jezonias, filius Saphan, stabat in medio eorum stantium ante picturas : et unusquisque habebat thuribulum in manu sua, et vapor nebulæ de thure consurgebat.
Ezekiel 8 12 Et dixit ad me : Certe vides, fili hominis, quæ seniores domus Israël faciunt in tenebris, unusquisque in abscondito cubiculi sui : dicunt enim : Non videt Dominus nos ; dereliquit Dominus terram.
Ezekiel 8 13 Et dixit ad me : Adhuc conversus videbis abominationes majores, quas isti faciunt.
Ezekiel 8 14 Et introduxit me per ostium portæ domus Domini quod respiciebat ad aquilonem, et ecce ibi mulieres sedebant plangentes Adonidem.
Ezekiel 8 15 Et dixit ad me : Certe vidisti, fili hominis : adhuc conversus videbis abominationes majores his.
Ezekiel 8 16 Et introduxit me in atrium domus Domini interius, et ecce in ostio templi Domini, inter vestibulum et altare, quasi viginti quinque viri dorsa habentes contra templum Domini, et facies ad orientem : et adorabant ad ortum solis.
Ezekiel 8 17 Et dixit ad me : Certe vidisti, fili hominis : numquid leve est hoc domui Juda, ut facerent abominationes istas quas fecerunt hic, quia replentes terram iniquitate, conversi sunt ad irritandum me ? et ecce applicant ramum ad nares suas.
Ezekiel 8 18 Ergo et ego faciam in furore : non parcet oculus meus, nec miserebor : et cum clamaverint ad aures meas voce magna, non exaudiam eos.
Ezekiel 9 1 Et clamavit in auribus meis voce magna, dicens : Appropinquaverunt visitationes urbis, et unusquisque vas interfectionis habet in manu sua.
Ezekiel 9 2 Et ecce sex viri veniebant de via portæ superioris, quæ respicit ad aquilonem, et uniuscujusque vas interitus in manu ejus : vir quoque unus in medio eorum vestitus erat lineis, et atramentarium scriptoris ad renes ejus : et ingressi sunt, et steterunt juxta altare æreum.
Ezekiel 9 3 Et gloria Domini Israël assumpta est de cherub, quæ erat super eum ad limen domus : et vocavit virum qui indutus erat lineis, et atramentarium scriptoris habebat in lumbis suis,
Ezekiel 9 4 et dixit Dominus ad eum : Transi per mediam civitatem, in medio Jerusalem, et signa thau super frontes virorum gementium et dolentium super cunctis abominationibus quæ fiunt in medio ejus.
Ezekiel 9 5 Et illis dixit, audiente me : Transite per civitatem sequentes eum, et percutite : non parcat oculus vester, neque misereamini :
Ezekiel 9 6 senem, adolescentulum et virginem, parvulum et mulieres interficite usque ad internecionem : omnem autem super quem videritis thau, ne occidatis, et a sanctuario meo incipite. Cœperunt ergo a viris senioribus, qui erant ante faciem domus.
Ezekiel 9 7 Et dixit ad eos : Contaminate domum, et implete atria interfectis ; egredimini. Et egressi sunt, et percutiebant eos qui erant in civitate.
Ezekiel 9 8 Et cæde completa, remansi ego, ruique super faciem meam, et clamans aio : Heu ! heu ! heu ! Domine Deus : ergone disperdes omnes reliquias Israël, effundens furorem tuum super Jerusalem ?
Ezekiel 9 9 Et dixit ad me : Iniquitas domus Israël et Juda magna est nimis valde, et repleta est terra sanguinibus, et civitas repleta est aversione : dixerunt enim : Dereliquit Dominus terram, et Dominus non videt.
Ezekiel 9 10 Igitur et meus non parcet oculus, neque miserebor : viam eorum super caput eorum reddam.
Ezekiel 9 11 Et ecce vir qui erat indutus lineis, qui habebat atramentarium in dorso suo : respondit verbum, dicens : Feci sicut præcepisti mihi.
Ezekiel 10 1 Et vidi : et ecce in firmamento quod erat super caput cherubim, quasi lapis sapphirus, quasi species similitudinis solii, apparuit super ea.
Ezekiel 10 2 Et dixit ad virum qui indutus erat lineis, et ait : Ingredere in medio rotarum quæ sunt subtus cherubim, et imple manum tuam prunis ignis quæ sunt inter cherubim, et effunde super civitatem. Ingressusque est in conspectu meo.
Ezekiel 10 3 Cherubim autem stabant a dextris domus, cum ingrederetur vir, et nubes implevit atrium interius.
Ezekiel 10 4 Et elevata est gloria Domini desuper cherub ad limen domus : et repleta est domus nube, et atrium repletum est splendore gloriæ Domini.
Ezekiel 10 5 Et sonitus alarum cherubim audiebatur usque ad atrium exterius, quasi vox Dei omnipotentis loquentis.
Ezekiel 10 6 Cumque præcepisset viro qui indutus erat lineis, dicens : Sume ignem de medio rotarum quæ sunt inter cherubim : ingressus ille stetit juxta rotam.
Ezekiel 10 7 Et extendit cherub manum de medio cherubim, ad ignem qui erat inter cherubim, et sumpsit, et dedit in manus ejus qui indutus erat lineis, qui accipiens egressus est.
Ezekiel 10 8 Et apparuit in cherubim similitudo manus hominis subtus pennas eorum.
Ezekiel 10 9 Et vidi : et ecce quatuor rotæ juxta cherubim : rota una juxta cherub unum, et rota alia juxta cherub unum : species autem rotarum erat quasi visio lapidis chrysolithi :
Ezekiel 10 10 et aspectus earum similitudo una quatuor, quasi sit rota in medio rotæ.
Ezekiel 10 11 Cumque ambularent, in quatuor partes gradiebantur, et non revertebantur ambulantes : sed ad locum ad quem ire declinabat quæ prima erat, sequebantur et ceteræ, nec convertebantur.
Ezekiel 10 12 Et omne corpus earum, et colla, et manus, et pennæ, et circuli, plena erant oculis in circuitu quatuor rotarum.
Ezekiel 10 13 Et rotas istas vocavit volubiles, audiente me.
Ezekiel 10 14 Quatuor autem facies habebat unum : facies una, facies cherub : et facies secunda, facies hominis : et in tertio facies leonis, et in quarto facies aquilæ.
Ezekiel 10 15 Et elevata sunt cherubim : ipsum est animal quod videram juxta fluvium Chobar.
Ezekiel 10 16 Cumque ambularent cherubim, ibant pariter et rotæ juxta ea : et cum elevarent cherubim alas suas ut exaltarentur de terra, non residebant rotæ, sed et ipsæ juxta erant.
Ezekiel 10 17 Stantibus illis stabant, et cum elevatis elevabantur : spiritus enim vitæ erat in eis.
Ezekiel 10 18 Et egressa est gloria Domini a limine templi, et stetit super cherubim.
Ezekiel 10 19 Et elevantia cherubim alas suas, exaltata sunt a terra coram me : et illis egredientibus, rotæ quoque subsecutæ sunt : et stetit in introitu portæ domus Domini orientalis, et gloria Dei Israël erat super ea.
Ezekiel 10 20 Ipsum est animal quod vidi subter Deum Israël juxta fluvium Chobar, et intellexi quia cherubim essent.
Ezekiel 10 21 Quatuor vultus uni, et quatuor alæ uni : et similitudo manus hominis sub alis eorum.
Ezekiel 10 22 Et similitudo vultuum eorum, ipsi vultus quos videram juxta fluvium Chobar, et intuitus eorum, et impetus singulorum ante faciem suam ingredi.
Ezekiel 11 1 Et elevavit me spiritus, et introduxit me ad portam domus Domini orientalem, quæ respicit ad solis ortum : et ecce in introitu portæ viginti quinque viri : et vidi in medio eorum Jezoniam filium Azur, et Pheltiam filium Banaiæ, principes populi.
Ezekiel 11 2 Dixitque ad me : Fili hominis, hi sunt viri qui cogitant iniquitatem, et tractant consilium pessimum in urbe ista,
Ezekiel 11 3 dicentes : Nonne dudum ædificatæ sunt domus ? hæc est lebes, nos autem carnes.
Ezekiel 11 4 Idcirco vaticinare de eis, vaticinare, fili hominis.
Ezekiel 11 5 Et irruit in me spiritus Domini, et dixit ad me : Loquere : Hæc dicit Dominus : Sic locuti estis, domus Israël, et cogitationes cordis vestri ego novi.
Ezekiel 11 6 Plurimos occidistis in urbe hac, et implestis vias ejus interfectis.
Ezekiel 11 7 Propterea hæc dicit Dominus Deus : Interfecti vestri, quos posuistis in medio ejus, hi sunt carnes, et hæc est lebes : et educam vos de medio ejus.
Ezekiel 11 8 Gladium metuistis, et gladium inducam super vos, ait Dominus Deus.
Ezekiel 11 9 Et ejiciam vos de medio ejus, daboque vos in manu hostium, et faciam in vobis judicia.
Ezekiel 11 10 Gladio cadetis : in finibus Israël judicabo vos, et scietis quia ego Dominus.
Ezekiel 11 11 Hæc non erit vobis in lebetem, et vos non eritis in medio ejus in carnes : in finibus Israël judicabo vos.
Ezekiel 11 12 Et scietis quia ego Dominus, quia in præceptis meis non ambulastis, et judicia mea non fecistis, sed juxta judicia gentium quæ in circuitu vestro sunt estis operati.
Ezekiel 11 13 Et factum est cum prophetarem, Pheltias, filius Banaiæ, mortuus est : et cecidi in faciem meam clamans voce magna, et dixi : Heu ! heu ! heu ! Domine Deus, consummationem tu facis reliquiarum Israël ?
Ezekiel 11 14 Et factum est verbum Domini ad me, dicens :
Ezekiel 11 15 Fili hominis, fratres tui, fratres tui, viri propinqui tui, et omnis domus Israël, universi quibus dixerunt habitatores Jerusalem : Longe recedite a Domino, nobis data est terra in possessionem.
Ezekiel 11 16 Propterea hæc dicit Dominus Deus : Quia longe feci eos in gentibus, et quia dispersi eos in terris : ero eis in sanctificationem modicam in terris ad quas venerunt.
Ezekiel 11 17 Propterea loquere : Hæc dicit Dominus Deus : Congregabo vos de populis, et adunabo de terris in quibus dispersi estis, daboque vobis humum Israël.
Ezekiel 11 18 Et ingredientur illuc, et auferent omnes offensiones, cunctasque abominationes ejus de illa.
Ezekiel 11 19 Et dabo eis cor unum, et spiritum novum tribuam in visceribus eorum : et auferam cor lapideum de carne eorum, et dabo eis cor carneum,
Ezekiel 11 20 ut in præceptis meis ambulent, et judicia mea custodiant, faciantque ea, et sint mihi in populum, et ego sim eis in Deum.
Ezekiel 11 21 Quorum cor post offendicula et abominationes suas ambulat, horum viam in capite suo ponam, dicit Dominus Deus.
Ezekiel 11 22 Et elevaverunt cherubim alas suas, et rotæ cum eis, et gloria Dei Israël erat super ea :
Ezekiel 11 23 et ascendit gloria Domini de medio civitatis, stetitque super montem qui est ad orientem urbis.
Ezekiel 11 24 Et spiritus levavit me, adduxitque in Chaldæam ad transmigrationem, in visione, in spiritu Dei : et sublata est a me visio quam videram.
Ezekiel 11 25 Et locutus sum ad transmigrationem omnia verba Domini quæ ostenderat mihi.
Ezekiel 12 1 Et factus est sermo Domini ad me, dicens :
Ezekiel 12 2 Fili hominis, in medio domus exasperantis tu habitas, qui oculos habent ad videndum, et non vident, et aures ad audiendum, et non audiunt, quia domus exasperans est.
Ezekiel 12 3 Tu ergo, fili hominis, fac tibi vasa transmigrationis, et transmigrabis per diem coram eis. Transmigrabis autem de loco tuo ad locum alterum, in conspectu eorum, si forte aspiciant, quia domus exasperans est :
Ezekiel 12 4 et efferes foras vasa tua quasi vasa transmigrantis per diem in conspectu eorum : tu autem egredieris vespere coram eis, sicut egreditur migrans.
Ezekiel 12 5 Ante oculos eorum perfode tibi parietem, et egredieris per eum :
Ezekiel 12 6 in conspectu eorum in humeris portaberis, in caligine effereris : faciem tuam velabis, et non videbis terram, quia portentum dedi te domui Israël.
Ezekiel 12 7 Feci ergo sicut præceperat mihi Dominus : vasa mea protuli quasi vasa transmigrantis per diem : et vespere perfodi mihi parietem manu, et in caligine egressus sum, in humeris portatus in conspectu eorum.
Ezekiel 12 8 Et factus est sermo Domini mane ad me, dicens :
Ezekiel 12 9 Fili hominis, numquid non dixerunt ad te domus Israël, domus exasperans : Quid tu facis ?
Ezekiel 12 10 Dic ad eos : Hæc dicit Dominus Deus : Super ducem onus istud, qui est in Jerusalem, et super omnem domum Israël, quæ est in medio eorum.
Ezekiel 12 11 Dic : Ego portentum vestrum : quomodo feci, sic fiet illis : in transmigrationem et in captivitatem ibunt.
Ezekiel 12 12 Et dux qui est in medio eorum, in humeris portabitur, in caligine egredietur : parietem perfodient, ut educant eum : facies ejus operietur, ut non videat oculo terram :
Ezekiel 12 13 et extendam rete meum super eum, et capietur in sagena mea : et adducam eum in Babylonem, in terram Chaldæorum : et ipsam non videbit, ibique morietur.
Ezekiel 12 14 Et omnes qui circa eum sunt, præsidium ejus, et agmina ejus, dispergam in omnem ventum, et gladium evaginabo post eos.
Ezekiel 12 15 Et scient quia ego Dominus, quando dispersero illos in gentibus, et disseminavero eos in terris.
Ezekiel 12 16 Et relinquam ex eis viros paucos a gladio, et fame, et pestilentia, ut enarrent omnia scelera eorum in gentibus ad quas ingredientur, et scient quia ego Dominus.
Ezekiel 12 17 Et factus est sermo Domini ad me, dicens :
Ezekiel 12 18 Fili hominis, panem tuum in conturbatione comede, sed et aquam tuam in festinatione et mœrore bibe.
Ezekiel 12 19 Et dices ad populum terræ : Hæc dicit Dominus Deus ad eos qui habitant in Jerusalem, in terra Israël : Panem suum in sollicitudine comedent, et aquam suam in desolatione bibent : ut desoletur terra a multitudine sua, propter iniquitatem omnium qui habitant in ea.
Ezekiel 12 20 Et civitates quæ nunc habitantur, desolatæ erunt, terraque deserta, et scietis quia ego Dominus.
Ezekiel 12 21 Et factus est sermo Domini ad me, dicens :
Ezekiel 12 22 Fili hominis, quod est proverbium istud vobis in terra Israël, dicentium : In longum differentur dies, et peribit omnis visio ?
Ezekiel 12 23 Ideo dic ad eos : Hæc dicit Dominus Deus : Quiescere faciam proverbium istud, neque vulgo dicetur ultra in Israël : et loquere ad eos quod appropinquaverint dies et sermo omnis visionis.
Ezekiel 12 24 Non enim erit ultra omnis visio cassa, neque divinatio ambigua in medio filiorum Israël,
Ezekiel 12 25 quia ego Dominus loquar, et quodcumque locutus fuero verbum, fiet, et non prolongabitur amplius : sed in diebus vestris, domus exasperans, loquar verbum, et faciam illud, dicit Dominus Deus.
Ezekiel 12 26 Et factus est sermo Domini ad me, dicens :
Ezekiel 12 27 Fili hominis, ecce domus Israël dicentium : Visio quam hic videt, in dies multos, et in tempora longa iste prophetat.
Ezekiel 12 28 Propterea dic ad eos : Hæc dicit Dominus Deus : Non prolongabitur ultra omnis sermo meus : verbum quod locutus fuero, complebitur, dicit Dominus Deus.
Ezekiel 13 1 Et factus est sermo Domini ad me, dicens :
Ezekiel 13 2 Fili hominis, vaticinare ad prophetas Israël, qui prophetant, et dices prophetantibus de corde suo : Audite verbum Domini.
Ezekiel 13 3 Hæc dicit Dominus Deus : Væ prophetis insipientibus, qui sequuntur spiritum suum, et nihil vident !
Ezekiel 13 4 Quasi vulpes in desertis prophetæ tui, Israël, erant.
Ezekiel 13 5 Non ascendistis ex adverso, neque opposuistis murum pro domo Israël, ut staretis in prælio in die Domini.
Ezekiel 13 6 Vident vana, et divinant mendacium, dicentes : Ait Dominus, cum Dominus non miserit eos : et perseveraverunt confirmare sermonem.
Ezekiel 13 7 Numquid non visionem cassam vidistis, et divinationem mendacem locuti estis, et dicitis : Ait Dominus, cum ego non sim locutus ?
Ezekiel 13 8 Propterea hæc dicit Dominus Deus : Quia locuti estis vana, et vidistis mendacium, ideo ecce ego ad vos, dicit Dominus Deus.
Ezekiel 13 9 Et erit manus mea super prophetas qui vident vana, et divinant mendacium : in consilio populi mei non erunt, et in scriptura domus Israël non scribentur, nec in terram Israël ingredientur : et scietis quia ego Dominus Deus.
Ezekiel 13 10 Eo quod deceperint populum meum, dicentes : Pax, et non est pax : et ipse ædificabat parietem, illi autem liniebant eum luto absque paleis.
Ezekiel 13 11 Dic ad eos qui liniunt absque temperatura, quod casurus sit : erit enim imber inundans, et dabo lapides prægrandes desuper irruentes, et ventum procellæ dissipantem.
Ezekiel 13 12 Siquidem ecce cecidit paries : numquid non dicetur vobis : Ubi est litura quam linistis ?
Ezekiel 13 13 Propterea hæc dicit Dominus Deus : Et erumpere faciam spiritum tempestatum in indignatione mea, et imber inundans in furore meo erit, et lapides grandes in ira in consumptionem.
Ezekiel 13 14 Et destruam parietem quem linistis absque temperamento, et adæquabo eum terræ, et revelabitur fundamentum ejus : et cadet, et consumetur in medio ejus, et scietis quia ego sum Dominus.
Ezekiel 13 15 Et complebo indignationem meam in pariete, et in his qui liniunt eum absque temperamento : dicamque vobis : Non est paries, et non sunt qui liniunt eum :
Ezekiel 13 16 prophetæ Israël, qui prophetant ad Jerusalem, et vident ei visionem pacis, et non est pax, ait Dominus Deus.
Ezekiel 13 17 Et tu, fili hominis, pone faciem tuam contra filias populi tui, quæ prophetant de corde suo : et vaticinare super eas,
Ezekiel 13 18 et dic : Hæc dicit Dominus Deus : Væ quæ consuunt pulvillos sub omni cubito manus, et faciunt cervicalia sub capite universæ ætatis ad capiendas animas : et cum caperent animas populi mei, vivificabant animas eorum !
Ezekiel 13 19 Et violabant me ad populum meum propter pugillum hordei, et fragmen panis, ut interficerent animas quæ non moriuntur, et vivificarent animas quæ non vivunt, mentientes populo meo credenti mendaciis.
Ezekiel 13 20 Propter hoc hæc dicit Dominus Deus : Ecce ego ad pulvillos vestros, quibus vos capitis animas volantes : et dirumpam eos de brachiis vestris, et dimittam animas quas vos capitis, animas ad volandum.
Ezekiel 13 21 Et dirumpam cervicalia vestra, et liberabo populum meum de manu vestra, neque erunt ultra in manibus vestris ad prædandum : et scietis quia ego Dominus.
Ezekiel 13 22 Pro eo quod mœrere fecistis cor justi mendaciter, quem ego non contristavi : et confortastis manus impii, ut non reverteretur a via sua mala, et viveret :
Ezekiel 13 23 propterea vana non videbitis, et divinationes non divinabitis amplius, et eruam populum meum de manu vestra : et scietis quia ego Dominus.
Ezekiel 14 1 Et venerunt ad me viri seniorum Israël, et sederunt coram me.
Ezekiel 14 2 Et factus est sermo Domini ad me, dicens :
Ezekiel 14 3 Fili hominis, viri isti posuerunt immunditias suas in cordibus suis, et scandalum iniquitatis suæ statuerunt contra faciem suam : numquid interrogatus respondebo eis ?
Ezekiel 14 4 Propter hoc loquere eis, et dices ad eos : Hæc dicit Dominus Deus : Homo, homo de domo Israël, qui posuerit immunditias suas in corde suo, et scandalum iniquitatis suæ statuerit contra faciem suam, et venerit ad prophetam interrogans per eum me : ego Dominus respondebo ei in multitudine immunditiarum suarum,
Ezekiel 14 5 ut capiatur domus Israël in corde suo, quo recesserunt a me in cunctis idolis suis.
Ezekiel 14 6 Propterea dic ad domum Israël : Hæc dicit Dominus Deus : Convertimini, et recedite ab idolis vestris et ab universis contaminationibus vestris avertite facies vestras.
Ezekiel 14 7 Quia homo, homo de domo Israël, et de proselytis quicumque advena fuerit in Israël, si alienatus fuerit a me, et posuerit idola sua in corde suo, et scandalum iniquitatis suæ statuerit contra faciem suam, et venerit ad prophetam ut interroget per eum me : ego Dominus respondebo ei per me :
Ezekiel 14 8 et ponam faciem meam super hominem illum, et faciam eum in exemplum et in proverbium, et disperdam eum de medio populi mei : et scietis quia ego Dominus.
Ezekiel 14 9 Et propheta cum erraverit, et locutus fuerit verbum, ego Dominus decepi prophetam illum, et extendam manum meam super illum, et delebo eum de medio populi mei Israël.
Ezekiel 14 10 Et portabunt iniquitatem suam : juxta iniquitatem interrogantis, sic iniquitas prophetæ erit :
Ezekiel 14 11 ut non erret ultra domus Israël a me, neque polluatur in universis prævaricationibus suis : sed sint mihi in populum, et ego sim eis in Deum, ait Dominus exercituum.
Ezekiel 14 12 Et factus est sermo Domini ad me, dicens :
Ezekiel 14 13 Fili hominis, terra cum peccaverit mihi, ut prævaricetur prævaricans, extendam manum meam super eam, et conteram virgam panis ejus, et immittam in eam famem, et interficiam de ea hominem et jumentum.
Ezekiel 14 14 Et si fuerint tres viri isti in medio ejus, Noë, Daniel, et Job, ipsi justitia sua liberabunt animas suas, ait Dominus exercituum.
Ezekiel 14 15 Quod si et bestias pessimas induxero super terram ut vastem eam, et fuerit invia, eo quod non sit pertransiens propter bestias :
Ezekiel 14 16 tres viri isti si fuerint in ea, vivo ego, dicit Dominus Deus, quia nec filios nec filias liberabunt, sed ipsi soli liberabuntur, terra autem desolabitur.
Ezekiel 14 17 Vel si gladium induxero super terram illam, et dixero gladio : Transi per terram : et interfecero de ea hominem et jumentum :
Ezekiel 14 18 et tres viri isti fuerint in medio ejus, vivo ego, dicit Dominus Deus, non liberabunt filios neque filias, sed ipsi soli liberabuntur.
Ezekiel 14 19 Si autem et pestilentiam immisero super terram illam, et effudero indignationem meam super eam in sanguine, ut auferam ex ea hominem et jumentum :
Ezekiel 14 20 et Noë, et Daniel, et Job fuerint in medio ejus, vivo ego, dicit Dominus Deus, quia filium et filiam non liberabunt, sed ipsi justitia sua liberabunt animas suas.
Ezekiel 14 21 Quoniam hæc dicit Dominus Deus : Quod etsi quatuor judicia mea pessima, gladium, et famem, ac bestias malas, et pestilentiam, immisero in Jerusalem, ut interficiam de ea hominem et pecus,
Ezekiel 14 22 tamen relinquetur in ea salvatio educentium filios et filias : ecce ipsi ingredientur ad vos, et videbitis viam eorum et adinventiones eorum, et consolabimini super malo quod induxi in Jerusalem, in omnibus quæ importavi super eam.
Ezekiel 14 23 Et consolabuntur vos, cum videritis viam eorum, et adinventiones eorum : et cognoscetis quod non frustra fecerim omnia quæ feci in ea, ait Dominus Deus.
Ezekiel 15 1 Et factus est sermo Domini ad me, dicens :
Ezekiel 15 2 Fili hominis, quid fiet de ligno vitis, ex omnibus lignis nemorum quæ sunt inter ligna silvarum ?
Ezekiel 15 3 numquid tolletur de ea lignum ut fiat opus, aut fabricabitur de ea paxillus ut dependeat in eo quodcumque vas ?
Ezekiel 15 4 Ecce igni datum est in escam : utramque partem ejus consumpsit ignis, et medietas ejus redacta est in favillam : numquid utile erit ad opus ?
Ezekiel 15 5 Etiam cum esset integrum, non erat aptum ad opus : quanto magis cum illud ignis devoraverit et combusserit, nihil ex eo fiet operis ?
Ezekiel 15 6 Propterea hæc dicit Dominus Deus : Quomodo lignum vitis inter ligna silvarum, quod dedi igni ad devorandum, sic tradam habitatores Jerusalem :
Ezekiel 15 7 et ponam faciem meam in eos : de igne egredientur, et ignis consumet eos : et scietis quia ego Dominus, cum posuero faciem meam in eos,
Ezekiel 15 8 et dedero terram inviam et desolatam, eo quod prævaricatores extiterint, dicit Dominus Deus.
Ezekiel 16 1 Et factus est sermo Domini ad me, dicens :
Ezekiel 16 2 Fili hominis, notas fac Jerusalem abominationes suas,
Ezekiel 16 3 et dices : Hæc dicit Dominus Deus Jerusalem : Radix tua et generatio tua de terra Chanaan : pater tuus Amorrhæus, et mater tua Cethæa.
Ezekiel 16 4 Et quando nata es, in die ortus tui, non est præcisus umbilicus tuus : et aqua non es lota in salutem, nec sale salita, nec involuta pannis.
Ezekiel 16 5 Non pepercit super te oculus, ut faceret tibi unum de his, misertus tui : sed projecta es super faciem terræ in abjectione animæ tuæ, in die qua nata es.
Ezekiel 16 6 Transiens autem per te, vidi te conculcari in sanguine tuo, et dixi tibi cum esses in sanguine tuo : Vive, dixi, inquam, tibi ; in sanguine tuo vive.
Ezekiel 16 7 Multiplicatam quasi germen agri dedi te : et multiplicata es, et grandis effecta, et ingressa es, et pervenisti ad mundum muliebrem : ubera tua intumuerunt, et pilus tuus germinavit : et eras nuda, et confusione plena.
Ezekiel 16 8 Et transivi per te, et vidi te : et ecce tempus tuum, tempus amantium : et expandi amictum meum super te, et operui ignominiam tuam : et juravi tibi, et ingressus sum pactum tecum, ait Dominus Deus, et facta es mihi.
Ezekiel 16 9 Et lavi te aqua, et emundavi sanguinem tuum ex te, et unxi te oleo.
Ezekiel 16 10 Et vestivi te discoloribus, et calceavi te janthino : et cinxi te bysso, et indui te subtilibus.
Ezekiel 16 11 Et ornavi te ornamento, et dedi armillas in manibus tuis, et torquem circa collum tuum.
Ezekiel 16 12 Et dedi inaurem super os tuum, et circulos auribus tuis, et coronam decoris in capite tuo.
Ezekiel 16 13 Et ornata es auro et argento, et vestita es bysso et polymito et multicoloribus : similam, et mel, et oleum comedisti : et decora facta es vehementer nimis, et profecisti in regnum.
Ezekiel 16 14 Et egressum est nomen tuum in gentes propter speciem tuam, quia perfecta eras in decore meo, quem posueram super te, dicit Dominus Deus.
Ezekiel 16 15 Et habens fiduciam in pulchritudine tua, fornicata es in nomine tuo : et exposuisti fornicationem tuam omni transeunti, et ejus fieres.
Ezekiel 16 16 Et sumens de vestimentis tuis, fecisti tibi excelsa hinc inde consuta, et fornicata es super eis sicut non est factum, neque futurum est.
Ezekiel 16 17 Et tulisti vasa decoris tui de auro meo atque argento meo, quæ dedi tibi, et fecisti tibi imagines masculinas, et fornicata es in eis.
Ezekiel 16 18 Et sumpsisti vestimenta tua multicoloria, et operuisti illas, et oleum meum et thymiama meum posuisti coram eis.
Ezekiel 16 19 Et panem meum quem dedi tibi, similam, et oleum, et mel, quibus enutrivi te, posuisti in conspectu eorum in odorem suavitatis : et factum est, ait Dominus Deus.
Ezekiel 16 20 Et tulisti filios tuos et filias tuas, quas generasti mihi, et immolasti eis ad devorandum. Numquid parva est fornicatio tua ?
Ezekiel 16 21 Immolasti filios meos, et dedisti, illos consecrans, eis.
Ezekiel 16 22 Et post omnes abominationes tuas et fornicationes, non es recordata dierum adolescentiæ tuæ, quando eras nuda, et confusione plena, conculcata in sanguine tuo.
Ezekiel 16 23 Et accidit post omnem malitiam tuam (væ, væ tibi ! ait Dominus Deus),
Ezekiel 16 24 et ædificasti tibi lupanar, et fecisti tibi prostibulum in cunctis plateis.
Ezekiel 16 25 Ad omne caput viæ ædificasti signum prostitutionis tuæ, et abominabilem fecisti decorem tuum : et divisisti pedes tuos omni transeunti, et multiplicasti fornicationes tuas :
Ezekiel 16 26 et fornicata es cum filiis Ægypti, vicinis tuis, magnarum carnium : et multiplicasti fornicationem tuam ad irritandum me.
Ezekiel 16 27 Ecce ego extendam manum meam super te, et auferam justificationem tuam, et dabo te in animas odientium te filiarum Palæstinarum, quæ erubescunt in via tua scelerata.
Ezekiel 16 28 Et fornicata es in filiis Assyriorum eo quod necdum fueris expleta : et postquam fornicata es, nec sic es satiata :
Ezekiel 16 29 et multiplicasti fornicationem tuam in terra Chanaan cum Chaldæis, et nec sic satiata es.
Ezekiel 16 30 In quo mundabo cor tuum, ait Dominus Deus, cum facias omnia hæc opera mulieris meretricis et procacis ?
Ezekiel 16 31 Quia fabricasti lupanar tuum in capite omnis viæ, et excelsum tuum fecisti in omni platea : nec facta es quasi meretrix fastidio augens pretium :
Ezekiel 16 32 sed quasi mulier adultera, quæ super virum suum inducit alienos.
Ezekiel 16 33 Omnibus meretricibus dantur mercedes : tu autem dedisti mercedes cunctis amatoribus tuis, et dona donabas eis, ut intrarent ad te undique ad fornicandum tecum.
Ezekiel 16 34 Factumque est in te contra consuetudinem mulierum in fornicationibus tuis, et post te non erit fornicatio : in eo enim quod dedisti mercedes, et mercedes non accepisti, factum est in te contrarium.
Ezekiel 16 35 Propterea, meretrix, audi verbum Domini.
Ezekiel 16 36 Hæc dicit Dominus Deus : Quia effusum est æs tuum et revelata est ignominia tua in fornicationibus tuis super amatores tuos, et super idola abominationum tuarum, in sanguine filiorum tuorum quos dedisti eis,
Ezekiel 16 37 ecce ego congregabo omnes amatores tuos, quibus commista es, et omnes quos dilexisti, cum universis quos oderas : et congregabo eos super te undique, et nudabo ignominiam tuam coram eis, et videbunt omnem turpitudinem tuam.
Ezekiel 16 38 Et judicabo te judiciis adulterarum, et effundentium sanguinem : et dabo te in sanguinem furoris et zeli.
Ezekiel 16 39 Et dabo te in manus eorum, et destruent lupanar tuum, et demolientur prostibulum tuum : et denudabunt te vestimentis tuis, et auferent vasa decoris tui, et derelinquent te nudam, plenamque ignominia :
Ezekiel 16 40 et adducent super te multitudinem, et lapidabunt te lapidibus, et trucidabunt te gladiis suis :
Ezekiel 16 41 et comburent domos tuas igni, et facient in te judicia in oculis mulierum plurimarum : et desines fornicari, et mercedes ultra non dabis :
Ezekiel 16 42 et requiescet indignatio mea in te, et auferetur zelus meus a te : et quiescam, nec irascar amplius.
Ezekiel 16 43 Eo quod non fueris recordata dierum adolescentiæ tuæ, et provocasti me in omnibus his, quapropter et ego vias tuas in capite tuo dedi, ait Dominus Deus, et non feci juxta scelera tua in omnibus abominationibus tuis.
Ezekiel 16 44 Ecce omnis qui dicit vulgo proverbium, in te assumet illud, dicens : Sicut mater, ita et filia ejus.
Ezekiel 16 45 Filia matris tuæ es tu, quæ projecit virum suum et filios suos : et soror sororum tuarum es tu, quæ projecerunt viros suos et filios suos : mater vestra Cethæa, et pater vester Amorrhæus.
Ezekiel 16 46 Et soror tua major, Samaria, ipsa et filiæ ejus, quæ habitant ad sinistram tuam : soror autem tua minor te, quæ habitat a dextris tuis, Sodoma, et filiæ ejus.
Ezekiel 16 47 Sed nec in viis earum ambulasti, neque secundum scelera earum fecisti pauxillum minus : pene sceleratiora fecisti illis in omnibus viis tuis.
Ezekiel 16 48 Vivo ego, dicit Dominus Deus, quia non fecit Sodoma, soror tua, ipsa et filiæ ejus, sicut fecisti tu, et filiæ tuæ.
Ezekiel 16 49 Ecce hæc fuit iniquitas Sodomæ, sororis tuæ : superbia, saturitas panis et abundantia, et otium ipsius, et filiarum ejus : et manum egeno et pauperi non porrigebant :
Ezekiel 16 50 et elevatæ sunt, et fecerunt abominationes coram me : et abstuli eas sicut vidisti.
Ezekiel 16 51 Et Samaria dimidium peccatorum tuorum non peccavit : sed vicisti eas sceleribus tuis, et justificasti sorores tuas in omnibus abominationibus tuis quas operata es.
Ezekiel 16 52 Ergo et tu porta confusionem tuam, quæ vicisti sorores tuas peccatis tuis, scelerantius agens ab eis : justificatæ sunt enim a te : ergo et tu confundere, et porta ignominiam tuam, quæ justificasti sorores tuas.
Ezekiel 16 53 Et convertam restituens eas conversione Sodomorum cum filiabus suis, et conversione Samariæ et filiarum ejus, et convertam reversionem tuam in medio earum,
Ezekiel 16 54 ut portes ignominiam tuam, et confundaris in omnibus quæ fecisti consolans eas.
Ezekiel 16 55 Et soror tua Sodoma et filiæ ejus revertentur ad antiquitatem suam, et Samaria et filiæ ejus revertentur ad antiquitatem suam, et tu et filiæ tuæ revertemini ad antiquitatem vestram.
Ezekiel 16 56 Non fuit autem Sodoma, soror tua, audita in ore tuo, in die superbiæ tuæ,
Ezekiel 16 57 antequam revelaretur malitia tua, sicut hoc tempore in opprobrium filiarum Syriæ, et cunctarum in circuitu tuo filiarum Palæstinarum quæ ambiunt te per gyrum.
Ezekiel 16 58 Scelus tuum et ignominiam tuam tu portasti, ait Dominus Deus.
Ezekiel 16 59 Quia hæc dicit Dominus Deus : Et faciam tibi sicut despexisti juramentum, ut irritum faceres pactum :
Ezekiel 16 60 et recordabor ego pacti mei tecum in diebus adolescentiæ tuæ, et suscitabo tibi pactum sempiternum.
Ezekiel 16 61 Et recordaberis viarum tuarum, et confunderis, cum receperis sorores tuas te majores cum minoribus tuis : et dabo eas tibi in filias, sed non ex pacto tuo.
Ezekiel 16 62 Et suscitabo ego pactum meum tecum, et scies quia ego Dominus :
Ezekiel 16 63 ut recorderis, et confundaris, et non sit tibi ultra aperire os præ confusione tua, cum placatus tibi fuero in omnibus quæ fecisti, ait Dominus Deus.
Ezekiel 17 1 Et factum est verbum Domini ad me, dicens :
Ezekiel 17 2 Fili hominis, propone ænigma, et narra parabolam ad domum Israël,
Ezekiel 17 3 et dices : Hæc dicit Dominus Deus : Aquila grandis magnarum alarum, longo membrorum ductu, plena plumis et varietate, venit ad Libanum, et tulit medullam cedri.
Ezekiel 17 4 Summitatem frondium ejus avulsit, et transportavit eam in terram Chanaan : in urbe negotiatorum posuit illam.
Ezekiel 17 5 Et tulit de semine terræ, et posuit illud in terra pro semine, ut firmaret radicem super aquas multas : in superficie posuit illud.
Ezekiel 17 6 Cumque germinasset, crevit in vineam latiorem, humili statura, respicientibus ramis ejus ad eam, et radices ejus sub illa erant : facta est ergo vinea, et fructificavit in palmites, et emisit propagines.
Ezekiel 17 7 Et facta est aquila altera grandis, magnis alis, multisque plumis : et ecce vinea ista quasi mittens radices suas ad eam, palmites suos extendit ad illam, ut irrigaret eam de areolis germinis sui.
Ezekiel 17 8 In terra bona super aquas multas plantata est, ut faciat frondes, et portet fructum, ut sit in vineam grandem.
Ezekiel 17 9 Dic : Hæc dicit Dominus Deus : Ergone prosperabitur ? nonne radices ejus evellet, et fructus ejus distringet, et siccabit omnes palmites germinis ejus, et arescet, et non in brachio grandi, neque in populo multo, ut evelleret eam radicitus ?
Ezekiel 17 10 Ecce plantata est : ergone prosperabitur ? nonne, cum tetigerit eam ventus urens, siccabitur, et in areis germinis sui arescet ?
Ezekiel 17 11 Et factum est verbum Domini ad me, dicens :
Ezekiel 17 12 Dic ad domum exasperantem : Nescitis quid ista significent ? Dic : Ecce venit rex Babylonis in Jerusalem, et assumet regem et principes ejus, et adducet eos ad semetipsum in Babylonem.
Ezekiel 17 13 Et tollet de semine regni, ferietque cum eo fœdus, et ab eo accipiet jusjurandum. Sed et fortes terræ tollet,
Ezekiel 17 14 ut sit regnum humile, et non elevetur, sed custodiat pactum ejus, et servet illud.
Ezekiel 17 15 Qui recedens ab eo misit nuntios ad Ægyptum, ut daret sibi equos et populum multum : numquid prosperabitur, vel consequetur salutem, qui fecit hæc ? et qui dissolvit pactum, numquid effugiet ?
Ezekiel 17 16 Vivo ego, dicit Dominus Deus, quoniam in loco regis qui constituit eum regem, cujus fecit irritum juramentum, et solvit pactum quod habebat cum eo, in medio Babylonis morietur.
Ezekiel 17 17 Et non in exercitu grandi, neque in populo multo, faciet contra eum Pharao prælium : in jactu aggeris, et in exstructione vallorum, ut interficiat animas multas.
Ezekiel 17 18 Spreverat enim juramentum, ut solveret fœdus, et ecce dedit manum suam : et cum omnia hæc fecerit, non effugiet.
Ezekiel 17 19 Propterea hæc dicit Dominus Deus : Vivo ego, quoniam juramentum quod sprevit, et fœdus quod prævaricatus est, ponam in caput ejus.
Ezekiel 17 20 Et expandam super eum rete meum, et comprehendetur in sagena mea : et adducam eum in Babylonem, et judicabo eum ibi in prævaricatione qua despexit me.
Ezekiel 17 21 Et omnes profugi ejus, cum universo agmine suo, gladio cadent : residui autem in omnem ventum dispergentur, et scietis quia ego Dominus locutus sum.
Ezekiel 17 22 Hæc dicit Dominus Deus : Et sumam ego de medulla cedri sublimis, et ponam : et vertice ramorum ejus tenerum distringam, et plantabo super montem excelsum et eminentem.
Ezekiel 17 23 In monte sublimi Israël plantabo illud, et erumpet in germen, et faciet fructum, et erit in cedrum magam : et habitabunt sub ea omnes volucres, et universum volatile sub umbra frondium ejus nidificabit :
Ezekiel 17 24 et scient omnia ligna regionis quia ego Dominus humiliavi lignum sublime, et exaltavi lignum humile : et siccavi lignum viride, et frondere feci lignum aridum. Ego Dominus locutus sum, et feci.
Ezekiel 18 1 Et factus est sermo Domini ad me, dicens :
Ezekiel 18 2 Quid est quod inter vos parabolam vertitis in proverbium istud in terra Israël, dicentes : Patres comederunt uvam acerbam, et dentes filiorum obstupescunt ?
Ezekiel 18 3 Vivo ego, dicit Dominus Deus, si erit ultra vobis parabola hæc in proverbium in Israël.
Ezekiel 18 4 Ecce omnes animæ meæ sunt : ut anima patris, ita et anima filii mea est : anima quæ peccaverit, ipsa morietur.
Ezekiel 18 5 Et vir si fuerit justus, et fecerit judicium et justitiam,
Ezekiel 18 6 in montibus non comederit, et oculos suos non levaverit ad idola domus Israël : et uxorem proximi sui non violaverit, et ad mulierem menstruatam non accesserit :
Ezekiel 18 7 et hominem non contristaverit, pignus debitori reddiderit, per vim nihil rapuerit : panem suum esurienti dederit, et nudum operuerit vestimento,
Ezekiel 18 8 ad usuram non commodaverit, et amplius non acceperit : ab iniquitate averterit manum suam, et judicium verum fecerit inter virum et virum :
Ezekiel 18 9 in præceptis meis ambulaverit, et judicia mea custodierit, ut faciat veritatem : hic justus est : vita vivet, ait Dominus Deus.
Ezekiel 18 10 Quod si genuerit filium latronem, effundentem sanguinem, et fecerit unum de istis :
Ezekiel 18 11 et hæc quidem omnia non facientem, sed in montibus comedentem, et uxorem proximi sui polluentem :
Ezekiel 18 12 egenum et pauperem contristantem, rapientem rapinas, pignus non reddentem, et ad idola levantem oculos suos, abominationem facientem :
Ezekiel 18 13 ad usuram dantem, et amplius accipientem : numquid vivet ? Non vivet : cum universa hæc detestanda fecerit, morte morietur ; sanguis ejus in ipso erit.
Ezekiel 18 14 Quod si genuerit filium, qui videns omnia peccata patris sui quæ fecit, timuerit, et non fecerit simile eis :
Ezekiel 18 15 super montes non comederit, et oculos suos non levaverit ad idola domus Israël, et uxorem proximi sui non violaverit :
Ezekiel 18 16 et virum non contristaverit, pignus non retinuerit, et rapinam non rapuerit, panem suum esurienti dederit, et nudum operuerit vestimento :
Ezekiel 18 17 a pauperis injuria averterit manum suam, usuram et superabundantiam non acceperit, judicia mea fecerit, in præceptis meis ambulaverit : hic non morietur in iniquitate patris sui, sed vita vivet.
Ezekiel 18 18 Pater ejus, quia calumniatus est, et vim fecit fratri, et malum operatus est in medio populi sui, ecce mortuus est in iniquitate sua.
Ezekiel 18 19 Et dicitis : Quare non portavit filius iniquitatem patris ? Videlicet quia filius judicium et justitiam operatus est, omnia præcepta mea custodivit, et fecit illa, vivet vita.
Ezekiel 18 20 Anima quæ peccaverit, ipsa morietur : filius non portabit iniquitatem patris, et pater non portabit iniquitatem filii : justitia justi super eum erit, et impietas impii erit super eum.
Ezekiel 18 21 Si autem impius egerit pœnitentiam ab omnibus peccatis suis, quæ operatus est, et custodierit omnia præcepta mea, et fecerit judicium et justitiam, vita viet, et non morietur :
Ezekiel 18 22 omnium iniquitatum ejus, quas operatus est, non recordabor : in justitia sua, quam operatus est, vivet.
Ezekiel 18 23 Numquid voluntatis meæ est mors impii, dicit Dominus Deus, et non ut convertatur a viis suis, et vivat ?
Ezekiel 18 24 Si autem averterit se justus a justitia sua, et fecerit iniquitatem secundum omnes abominationes quas operari solet impius, numquid vivet ? Omnes justitiæ ejus, quas fecerat, non recordabuntur : in prævaricatione qua prævaricatus est, et in peccato quo quod peccavit, in ipsis morietur.
Ezekiel 18 25 Et dixistis : Non est æqua via Domini ! Audite ergo, domus Israël : numquid via mea non est æqua ? et non magis viæ vestræ pravæ sunt ?
Ezekiel 18 26 Cum enim averterit se justus a justitia sua, et fecerit iniquitatem, morietur in eis : in injustitia quam operatus est morietur.
Ezekiel 18 27 Et cum averterit se impius ab impietate sua quam operatus est, et fecerit judicium et justitiam, ipse animam suam vivificabit :
Ezekiel 18 28 considerans enim, et avertens se ab omnibus iniquitatibus suis quas operatus est, vita vivet, et non morietur.
Ezekiel 18 29 Et dicunt filii Israël : Non est æqua via Domini ! Numquid viæ meæ non sunt æquæ, domus Israël, et non magis viæ vestræ pravæ ?
Ezekiel 18 30 Idcirco unumquemque juxta vias suas judicabo, domus Israël, ait Dominus Deus. Convertimini, et agite pœnitentiam ab omnibus iniquitatibus vestris, et non erit vobis in ruinam iniquitas.
Ezekiel 18 31 Projicite a vobis omnes prævaricationes vestras in quibus prævaricati estis, et facite vobis cor novum, et spiritum novum : et quare moriemini, domus Israël ?
Ezekiel 18 32 Quia nolo mortem morientis, dicit Dominus Deus : revertimini, et vivite.
Ezekiel 19 1 Et tu assume planctum super principes Israël :
Ezekiel 19 2 et dices : Quare mater tua leæna inter leones cubavit ? in medio leunculorum enutrivit catulos suos ?
Ezekiel 19 3 Et eduxit unum de leunculis suis, et leo factus est : et didicit capere prædam, hominemque comedere.
Ezekiel 19 4 Et audierunt de eo gentes : et non absque vulneribus suis ceperunt eum, et adduxerunt eum in catenis in terram Ægypti.
Ezekiel 19 5 Quæ cum vidisset quoniam infirmata est, et periit exspectatio ejus, tulit unum de leunculis suis ; leonem constituit eum.
Ezekiel 19 6 Qui incedebat inter leones, et factus est leo : et didicit prædam capere, et homines devorare :
Ezekiel 19 7 didicit viduas facere, et civitates earum in desertum adducere : et desolata est terra et plenitudo ejus a voce rugitus illius.
Ezekiel 19 8 Et convenerunt adversus eum gentes undique de provinciis, et expanderunt super eum rete suum : in vulneribus earum captus est,
Ezekiel 19 9 et miserunt eum in caveam : in catenis adduxerunt eum ad regem Babylonis, miseruntque eum in carcerem, ne audiretur vox ejus ultra super montes Israël.
Ezekiel 19 10 Mater tua quasi vinea in sanguine tuo super aquam plantata est : fructus ejus et frondes ejus creverunt ex aquis multis.
Ezekiel 19 11 Et factæ sunt ei virgæ solidæ in sceptra dominantium, et exaltata est statura ejus inter frondes, et vidit altitudinem suam in multitudine palmitum suorum.
Ezekiel 19 12 Et evulsa est in ira, in terramque projecta, et ventus urens siccavit fructum ejus : marcuerunt et arefactæ sunt virgæ roboris ejus : ignis comedit eam.
Ezekiel 19 13 Et nunc transplantata est in desertum, in terra invia et sitienti.
Ezekiel 19 14 Et egressus est ignis de virga ramorum ejus, qui fructum ejus comedit : et non fuit in ea virga fortis, sceptrum dominantium. Planctus est, et erit in planctum.
Ezekiel 20 1 Et factum est in anno septimo, in quinto, in decima mensis, venerunt viri de senioribus Israël ut interrogarent Dominum, et sederunt coram me.
Ezekiel 20 2 Et factus est sermo Domini ad me, dicens :
Ezekiel 20 3 Fili hominis, loquere senioribus Israël, et dices ad eos : Hæc dicit Dominus Deus : Numquid ad interrogandum me vos venistis ? vivo ego quia non respondebo vobis, ait Dominus Deus.
Ezekiel 20 4 Si judicas eos, si judicas, fili hominis, abominationes patrum eorum ostende eis.
Ezekiel 20 5 Et dices ad eos : Hæc dicit Dominus Deus : In die qua elegi Israël, et levavi manum meam pro stirpe domus Jacob, et apparui eis in terra Ægypti, et levavi manum meam pro eis, dicens : Ego Dominus Deus vester :
Ezekiel 20 6 in die illa levavi manum meam pro eis ut educerem eos de terra Ægypti, in terram quam provideram eis, fluentem lacte et melle, quæ est egregia inter omnes terras.
Ezekiel 20 7 Et dixi ad eos : Unusquisque offensiones oculorum suorum abjiciat, et in idolis Ægypti nolite pollui : ego Dominus Deus vester.
Ezekiel 20 8 Et irritaverunt me, nolueruntque me audire : unusquisque abominationes oculorum suorum non projecit, nec idola Ægypti reliquerunt. Et dixi ut effunderem indignationem meam super eos, et implerem iram meam in eis, in medio terræ Ægypti.
Ezekiel 20 9 Et feci propter nomen meum, ut non violaretur coram gentibus in quarum medio erant, et inter quas apparui eis ut educerem eos de terra Ægypti.
Ezekiel 20 10 Ejeci ergo eos de terra Ægypti, et eduxi eos in desertum.
Ezekiel 20 11 Et dedi eis præcepta mea, et judicia mea ostendi eis, quæ faciens homo vivet in eis.
Ezekiel 20 12 Insuper et sabbata mea dedi eis, ut essent signum inter me et eos, et scirent quia ego Dominus sanctificans eos.
Ezekiel 20 13 Et irritaverunt me domus Israël in deserto : in præceptis meis non ambulaverunt, et judicia mea projecerunt, quæ faciens homo vivet in eis ; et sabbata mea violaverunt vehementer. Dixi ergo ut effunderem furorem meum super eos in deserto, et consumerem eos :
Ezekiel 20 14 et feci propter nomen meum, ne violaretur coram gentibus de quibus ejeci eos in conspectu earum.
Ezekiel 20 15 Ego igitur levavi manu meam super eos in deserto, ne inducerem eos in terram quam dedi eis, fluentem lacte et melle, præcipuam terrarum omnium :
Ezekiel 20 16 quia judicia mea projecerunt, et in præceptis meis non ambulaverunt, et sabbata mea violaverunt : post idola enim cor eorum gradiebatur.
Ezekiel 20 17 Et pepercit oculus meus super eos, ut non interficerem eos : nec consumpsi eos in deserto.
Ezekiel 20 18 Dixi autem ad filios eorum in solitudine : In præceptis patrum vestrorum nolite incedere : nec judicia eorum custodiatis, nec in idolis eorum polluamini.
Ezekiel 20 19 Ego Dominus Deus vester : in præceptis meis ambulate ; judicia mea custodite, et facite ea :
Ezekiel 20 20 et sabbata mea sanctificate, ut sint signum inter me et vos, et sciatis quia ego sum Dominus Deus vester.
Ezekiel 20 21 Et exacerbaverunt me filii : in præceptis meis non ambulaverunt, et judicia mea non custodierunt ut facerent ea, quæ cum fecerit homo, vivet in eis, et sabbata mea violaverunt. Et comminatus sum ut effunderem furorem meum super eos, et implerem iram meam in eis in deserto.
Ezekiel 20 22 Averti autem manum meam, et feci propter nomen meum, ut non violaretur coram gentibus, de quibus ejeci eos in oculis earum.
Ezekiel 20 23 Iterum levavi manum meam in eos in solitudine, ut dispergerem illos in nationes, et ventilarem in terras,
Ezekiel 20 24 eo quod judicia mea non fecissent, et præcepta mea reprobassent, et sabbata mea violassent, et post idola patrum suorum fuissent oculi eorum.
Ezekiel 20 25 Ergo et ego dedi eis præcepta non bona, et judicia in quibus non vivent.
Ezekiel 20 26 Et pollui eos in muneribus suis, cum offerrent omne quod aperit vulvam, propter delicta sua : et scient quia ego Dominus.
Ezekiel 20 27 Quam ob rem loquere ad domum Israël, fili hominis, et dices ad eos : Hæc dicit Dominus Deus : Adhuc et in hoc blasphemaverunt me patres vestri, cum sprevissent me contemnentes,
Ezekiel 20 28 et induxissem eos in terram super quam levavi manum meam ut darem eis : viderunt omnem collem excelsum, et omne lignum nemorosum : et immolaverunt ibi victimas suas, et dederunt ibi irritationem oblationis suæ, et posuerunt ibi odorem suavitatis suæ, et libaverunt libationes suas.
Ezekiel 20 29 Et dixi ad eos : Quid est excelsum, ad quod vos ingredimini ? et vocatum est nomen ejus Excelsum usque ad hanc diem.
Ezekiel 20 30 Propterea dic ad domum Israël : Hæc dicit Dominus Deus : Certe in via patrum vestrorum vos polluimini, et post offendicula eorum vos fornicamini :
Ezekiel 20 31 et in oblatione donorum vestrorum, cum traducitis filios vestros per ignem, vos polluimini in omnibus idolis vestris usque hodie : et ego respondebo vobis, domus Israël ? vivo ego, dicit Dominus Deus, quia non respondebo vobis.
Ezekiel 20 32 Neque cogitatio mentis vestræ fiet, dicentium : Erimus sicut gentes et sicut cognationes terræ, ut colamus ligna et lapides.
Ezekiel 20 33 Vivo ego, dicit Dominus Deus, quoniam in manu forti, et in brachio extento, et in furore effuso, regnabo super vos.
Ezekiel 20 34 Et educam vos de populis, et congregabo vos de terris in quibus dispersi estis : in manu valida, et in brachio extento, et in furore effuso, regnabo super vos.
Ezekiel 20 35 Et adducam vos in desertum populorum, et judicabor vobiscum ibi facie ad faciem.
Ezekiel 20 36 Sicut judicio contendi adversum patres vestros in deserto terræ Ægypti, sic judicabo vos, dicit Dominus Deus.
Ezekiel 20 37 Et subjiciam vos sceptro meo, et inducam vos in vinculis fœderis.
Ezekiel 20 38 Et eligam de vobis transgressores et impios, et de terra incolatus eorum educam eos, et in terram Israël non ingredientur : et scietis quia ego Dominus.
Ezekiel 20 39 Et vos, domus Israël, hæc dicit Dominus Deus : Singuli post idola vestra ambulate, et servite eis. Quod si et in hoc non audieritis me, et nomen meum sanctum pollueritis ultra in muneribus vestris, et in idolis vestris :
Ezekiel 20 40 in monte sancto meo, in monte excelso Israël, ait Dominus Deus, ibi serviet mihi omnis domus Israël : omnes, inquam, in terra in qua placebunt mihi, et ibi quæram primitias vestras, et initium decimarum vestrarum, in omnibus sanctificationibus vestris.
Ezekiel 20 41 In odorem suavitatis suscipiam vos, cum eduxero vos de populis, et congregavero vos de terris in quas dispersi estis : et sanctificabor in vobis in oculis nationum.
Ezekiel 20 42 Et scietis quia ego Dominus, cum induxero vos ad terram Israël, in terram pro qua levavi manum meam, ut darem eam patribus vestris.
Ezekiel 20 43 Et recordabimini ibi viarum vestrarum, et omnium scelerum vestrorum, quibus polluti estis in eis : et displicebitis vobis in conspectu vestro, in omnibus malitiis vestris quas fecistis.
Ezekiel 20 44 Et scietis quia ego Dominus, cum benefecero vobis propter nomen meum, et non secundum vias vestras malas, neque secundum scelera vestra pessima, domus Israël, ait Dominus Deus.
Ezekiel 20 45 Et factus est sermo Domini ad me, dicens :
Ezekiel 20 46 Fili hominis, pone faciem tuam contra viam austri, et stilla ad africum, et propheta ad saltum agri meridiani.
Ezekiel 20 47 Et dices saltui meridiano : Audi verbum Domini : Hæc dicit Dominus Deus : Ecce ego succendam in te ignem, et comburam in te omne lignum viride, et omne lignum aridum : non extinguetur flamma succensionis : et comburetur in ea omnis facies ab austro usque ad aquilonem :
Ezekiel 20 48 et videbit universa caro quia ego Dominus succendi eam, nec extinguetur.
Ezekiel 20 49 Et dixi : A, a, a, Domine Deus : ipsi dicunt de me : Numquid non per parabolas loquitur iste ?
Ezekiel 21 1 Et factus est sermo Domini ad me, dicens :
Ezekiel 21 2 Fili hominis, pone faciem tuam ad Jerusalem, et stilla ad sanctuaria, et propheta contra humum Israël.
Ezekiel 21 3 Et dices terræ Israël : Hæc dicit Dominus Deus : Ecce ego ad te, et ejiciam gladium meum de vagina sua, et occidam in te justum et impium.
Ezekiel 21 4 Pro eo autem quod occidi in te justum et impium, idcirco egredietur gladius meus de vagina sua ad omnem carnem, ab austro usque ad aquilonem :
Ezekiel 21 5 ut sciat omnis caro quia ego Dominus, eduxi gladium meum de vagina sua irrevocabilem.
Ezekiel 21 6 Et tu, fili hominis, ingemisce in contritione lumborum, et in amaritudinibus ingemisce coram eis.
Ezekiel 21 7 Cumque dixerint ad te : Quare tu gemis ? dices : Pro auditu : quia venit, et tabescet omnis cor, et dissolventur universæ manus, et infirmabitur omnis spiritus, et per cuncta genua fluent aquæ : ecce venit, et fiet, ait Dominus Deus.
Ezekiel 21 8 Et factus est sermo Domini ad me, dicens :
Ezekiel 21 9 Fili hominis, propheta, et dices : Hæc dicit Dominus Deus : loquere : Gladius, gladius exacutus est, et limatus :
Ezekiel 21 10 ut cædat victimas, exacutus est : ut splendeat, limatus est : qui moves sceptrum filii mei, succidisti omne lignum.
Ezekiel 21 11 Et dedi eum ad levigandum, ut teneatur manu : iste exacutus est gladius, et iste limatus est, ut sit in manu interficientis.
Ezekiel 21 12 Clama, et ulula, fili hominis, quia hic factus est in populo meo, hic in cunctis ducibus Israël qui fugerant : gladio traditi sunt cum populo meo : idcirco plaude super femur,
Ezekiel 21 13 quia probatus est : et hoc, cum sceptrum subverterit, et non erit, dicit Dominus Deus.
Ezekiel 21 14 Tu ergo, fili hominis, propheta, et percute manu ad manum : et duplicetur gladius, ac triplicetur gladius interfectorum : hic est gladius occisionis magnæ, qui obstupescere eos facit,
Ezekiel 21 15 et corde tabescere, et multiplicat ruinas. In omnibus portis eorum dedi conturbationem gladii acuti, et limati ad fulgendum, amicti ad cædem.
Ezekiel 21 16 Exacuere, vade ad dexteram, sive ad sinistram, quocumque faciei tuæ est appetitus.
Ezekiel 21 17 Quin et ego plaudam manu ad manum, et implebo indignationem meam : ego Dominus locutus sum.
Ezekiel 21 18 Et factus est sermo Domini ad me, dicens :
Ezekiel 21 19 Et tu, fili hominis, pone tibi duas vias, ut veniat gladius regis Babylonis : de terra una egredientur ambæ : et manu capiet conjecturam ; in capite viæ civitatis conjiciet.
Ezekiel 21 20 Viam pones ut veniat gladius ad Rabbath filiorum Ammon, et ad Judam in Jerusalem munitissimam.
Ezekiel 21 21 Stetit enim rex Babylonis in bivio, in capite duarum viarum, divinationem quærens, commiscens sagittas : interrogavit idola, exta consuluit.
Ezekiel 21 22 Ad dexteram ejus facta est divinatio super Jerusalem, ut ponat arietes, ut aperiat os in cæde, ut elevet vocem in ululatu, ut ponat arietes contra portas, ut comportet aggerem, ut ædificet munitiones.
Ezekiel 21 23 Eritque quasi consulens frustra oraculum in oculis eorum, et sabbatorum otium imitans : ipse autem recordabitur iniquitatis ad capiendum.
Ezekiel 21 24 Idcirco hæc dicit Dominus Deus : Pro eo quod recordati estis iniquitatis vestræ, et revelastis prævaricationes vestras, et apparuerunt peccata vestra in omnibus cogitationibus vestris, pro eo, inquam, quod recordati estis, manu capiemini.
Ezekiel 21 25 Tu autem, profane, impie dux Israël, cujus venit dies in tempore iniquitatis præfinita :
Ezekiel 21 26 hæc dicit Dominus Deus : Aufer cidarim, tolle coronam : nonne hæc est quæ humilem sublevavit, et sublimem humiliavit ?
Ezekiel 21 27 Iniquitatem, iniquitatem, iniquitatem ponam eam : et hoc non factum est, donec veniret cujus est judicium, et tradam ei.
Ezekiel 21 28 Et tu, fili hominis, propheta, et dic : Hæc dicit Dominus Deus ad filios Ammon, et ad opprobrium eorum : et dices : Mucro, mucro, evagina te ad occidendum : lima te ut interficias et fulgeas :
Ezekiel 21 29 cum tibi viderentur vana, et divinarentur mendacia, ut dareris super colla vulneratorum impiorum, quorum venit dies in tempore iniquitatis præfinita.
Ezekiel 21 30 Revertere ad vaginam tuam, in loco in quo creatus es : in terra nativitatis tuæ judicabo te.
Ezekiel 21 31 Et effundam super te indignationem meam, in igne furoris mei sufflabo in te, daboque te in manus hominum insipientium, et fabricantium interitum.
Ezekiel 21 32 Igni eris cibus ; sanguis tuus erit in medio terræ ; oblivioni traderis : quia ego Dominus locutus sum.
Ezekiel 22 1 Et factum est verbum Domini ad me, dicens :
Ezekiel 22 2 Et tu, fili hominis, nonne judicas, nonne judicas civitatem sanguinum ?
Ezekiel 22 3 Et ostendes ei omnes abominationes suas, et dices : Hæc dicit Dominus Deus : Civitas effundens sanguinem in medio sui, ut veniat tempus ejus : et quæ fecit idola contra semetipsam, ut pollueretur.
Ezekiel 22 4 In sanguine tuo, qui a te effusus est, deliquisti, et in idolis tuis, quæ fecisti, polluta es : et appropinquare fecisti dies tuos, et adduxisti tempus annorum tuorum : propterea dedi te opprobrium gentibus, et irrisionem universis terris.
Ezekiel 22 5 Quæ juxta sunt, et quæ procul a te, triumphabunt de te, sordida, nobilis, grandis interitu.
Ezekiel 22 6 Ecce principes Israël singuli in brachio suo fuerunt in te, ad effundendum sanguinem.
Ezekiel 22 7 Patrem et matrem contumeliis affecerunt : in te advenam calumniati sunt in medio tui : pupillum et viduam contristaverunt apud te.
Ezekiel 22 8 Sanctuaria mea sprevisti, et sabbata mea polluisti.
Ezekiel 22 9 Viri detractores fuerunt in te ad effundendum sanguinem, et super montes comederunt in te : scelus operati sunt in medio tui.
Ezekiel 22 10 Verecundiora patris discooperuerunt in te : immunditiam menstruatæ humiliaverunt in te :
Ezekiel 22 11 et unusquisque in uxorem proximi sui operatus est abominationem, et socer nurum suam polluit nefarie ; frater sororem suam, filiam patris sui, oppressit in te.
Ezekiel 22 12 Munera acceperunt apud te ad effundendum sanguinem : usuram et superabundantiam accepisti, et avare proximos tuos calumniabaris : meique oblita es, ait Dominus Deus.
Ezekiel 22 13 Ecce complosi manus meas super avaritiam tuam, quam fecisti, et super sanguinem qui effusus est in medio tui.
Ezekiel 22 14 Numquid sustinebit cor tuum, aut prævalebunt manus tuæ, in diebus quos ego faciam tibi ? Ego Dominus locutus sum, et faciam.
Ezekiel 22 15 Et dispergam te in nationes, et ventilabo te in terras, et deficere faciam immunditiam tuam a te.
Ezekiel 22 16 Et possidebo te in conspectu gentium : et scies quia ego Dominus.
Ezekiel 22 17 Et factum est verbum Domini ad me, dicens :
Ezekiel 22 18 Fili hominis, versa est mihi domus Israël in scoriam : omnes isti æs, et stannum, et ferrum, et plumbum in medio fornacis : scoria argenti facti sunt.
Ezekiel 22 19 Propterea hæc dicit Dominus Deus : Eo quod versi estis omnes in scoriam, propterea ecce ego congregabo vos in medio Jerusalem,
Ezekiel 22 20 congregatione argenti, et æris, et stanni, et ferri, et plumbi, in medio fornacis, ut succendam in ea ignem ad conflandum. Sic congregabo in furore meo, et in ira mea, et requiescam, et conflabo vos.
Ezekiel 22 21 Et congregabo vos, et succendam vos in igne furoris mei, et conflabimini in medio ejus.
Ezekiel 22 22 Ut conflatur argentum in medio fornacis, sic eritis in medio ejus : et scietis quia ego Dominus cum effuderim indignationem meam super vos.
Ezekiel 22 23 Et factum est verbum Domini ad me, dicens :
Ezekiel 22 24 Fili hominis, dic ei : Tu es terra immunda, et non compluta in die furoris.
Ezekiel 22 25 Conjuratio prophetarum in medio ejus : sicut leo rugiens, rapiensque prædam, animas devoraverunt : opes et pretium acceperunt : viduas ejus multiplicaverunt in medio illius.
Ezekiel 22 26 Sacerdotes ejus contempserunt legem meam, et polluerunt sanctuaria mea : inter sanctum et profanum non habuerunt distantiam, et inter pollutum et mundum non intellexerunt : et a sabbatis meis averterunt oculos suos, et coinquinabar in medio eorum.
Ezekiel 22 27 Principes ejus in medio illius, quasi lupi rapientes prædam ad effundendum sanguinem, et ad perdendas animas, et avare ad sectanda lucra.
Ezekiel 22 28 Prophetæ autem ejus liniebant eos absque temperamento, videntes vana, et divinantes eis mendacium, dicentes : Hæc dicit Dominus Deus : cum Dominus non sit locutus.
Ezekiel 22 29 Populi terræ calumniabantur calumniam, et rapiebant violenter : egenum et pauperem affligebant, et advenam opprimebant calumnia absque judicio.
Ezekiel 22 30 Et quæsivi de eis virum qui interponeret sepem, et staret oppositus contra me pro terra, ne dissiparem eam : et non inveni.
Ezekiel 22 31 Et effudi super eos indignationem meam ; in igne iræ meæ consumpsi eos : viam eorum in caput eorum reddidi, ait Dominus Deus.
Ezekiel 23 1 Et factus est sermo Domini ad me, dicens :
Ezekiel 23 2 Fili hominis, duæ mulieres filiæ matris unius fuerunt :
Ezekiel 23 3 et fornicatæ sunt in Ægypto, in adolescentia sua fornicatæ sunt : ibi subacta sunt ubera earum, et fractæ sunt mammæ pubertatis earum.
Ezekiel 23 4 Nomina autem earum, Oolla major, et Ooliba soror ejus minor : et habui eas, et pepererunt filios et filias. Porro earum nomina, Samaria Oolla, et Jerusalem Ooliba.
Ezekiel 23 5 Fornicata est igitur super me Oolla, et insanivit in amatores suos, in Assyrios propinquantes,
Ezekiel 23 6 vestitos hyacintho, principes et magistratus, juvenes cupidinis, universos equites, ascensores equorum.
Ezekiel 23 7 Et dedit fornicationes suas super eos electos, filios Assyriorum universos : et in omnibus in quos insanivit, in immunditiis eorum polluta est.
Ezekiel 23 8 Insuper et fornicationes suas, quas habuerat in Ægypto, non reliquit : nam et illi dormierunt cum ea in adolescentia ejus, et illi confregerunt ubera pubertatis ejus, et effuderunt fornicationem suam super eam.
Ezekiel 23 9 Propterea tradidi eam in manus amatorum suorum, in manus filiorum Assur, super quorum insanivit libidine.
Ezekiel 23 10 Ipsi discooperuerunt ignominiam ejus, filios et filias ejus tulerunt, et ipsam occiderunt gladio : et factæ sunt famosæ mulieres, et judicia perpetraverunt in ea.
Ezekiel 23 11 Quod cum vidisset soror ejus Ooliba, plus quam illa insanivit libidine : et fornicationem suam super fornicationem sororis suæ :
Ezekiel 23 12 ad filios Assyriorum præbuit impudenter, ducibus et magistratibus ad se venientibus, indutis veste varia, equitibus qui vectabantur equis, et adolescentibus forma cunctis egregia.
Ezekiel 23 13 Et vidi quod polluta esset via una ambarum.
Ezekiel 23 14 Et auxit fornicationes suas : cumque vidisset viros depictos in pariete, imagines Chaldæorum expressas coloribus,
Ezekiel 23 15 et accinctos balteis renes, et tiaras tinctas in capitibus eorum, formam ducum omnium, similitudinem filiorum Babylonis, terræque Chaldæorum, in qua orti sunt,
Ezekiel 23 16 insanivit super eos concupiscentia oculorum suorum, et misit nuntios ad eos in Chaldæam.
Ezekiel 23 17 Cumque venissent ad eam filii Babylonis ad cubile mammarum, polluerunt eam stupris suis : et polluta est ab eis, et saturata est anima ejus ab illis.
Ezekiel 23 18 Denudavit quoque fornicationes suas, et discooperuit ignominiam suam : et recessit anima mea ab ea, sicut recesserat anima mea a sorore ejus :
Ezekiel 23 19 multiplicavit enim fornicationes suas, recordans dies adolescentiæ suæ, quibus fornicata est in terra Ægypti.
Ezekiel 23 20 Et insanivit libidine super concubitum eorum, quorum carnes sunt ut carnes asinorum, et sicut fluxus equorum fluxus eorum.
Ezekiel 23 21 Et visitasti scelus adolescentiæ tuæ, quando subacta sunt in Ægypto ubera tua, et confractæ sunt mammæ pubertatis tuæ.
Ezekiel 23 22 Propterea, Ooliba, hæc dicit Dominus Deus : Ecce ego suscitabo omnes amatores tuos contra te, de quibus satiata est anima tua, et congregabo eos adversum te in circuitu :
Ezekiel 23 23 filios Babylonis, et universos Chaldæos, nobiles, tyrannosque, et principes, omnes filios Assyriorum, juvenes forma egregia, duces et magistratus universos, principes principum, et nominatos ascensores equorum :
Ezekiel 23 24 et venient super te instructi curru et rota, multitudo populorum : lorica, et clypeo, et galea armabuntur contra te undique : et dabo coram eis judicium, et judicabunt te judiciis suis.
Ezekiel 23 25 Et ponam zelum meum in te, quem exercent tecum in furore : nasum tuum et aures tuas præcident, et quæ remanserint, gladio concident. Ipsi filios tuos et filias tuas capient, et novissimum tuum devorabitur igni :
Ezekiel 23 26 et denudabunt te vestimentis tuis, et tollent vasa gloriæ tuæ.
Ezekiel 23 27 Et requiescere faciam scelus tuum de te, et fornicationem tuam de terra Ægypti : nec levabis oculos tuos ad eos, et Ægypti non recordaberis amplius.
Ezekiel 23 28 Quia hæc dicit Dominus Deus : Ecce ego tradam te in manus eorum quos odisti, in manus de quibus satiata est anima tua.
Ezekiel 23 29 Et agent tecum in odio, et tollent omnes labores tuos, et dimittent te nudam et ignominia plenam : et revelabitur ignominia fornicationum tuarum, scelus tuum, et fornicationes tuæ.
Ezekiel 23 30 Fecerunt hæc tibi, quia fornicata es post gentes inter quas polluta es in idolis earum.
Ezekiel 23 31 In via sororis tuæ ambulasti, et dabo calicem ejus in manu tua.
Ezekiel 23 32 Hæc dicit Dominus Deus : Calicem sororis tuæ bibes profundum et latum : eris in derisum et in subsannationem quæ est capacissima.
Ezekiel 23 33 Ebrietate et dolore repleberis : calice mœroris, et tristitiæ, calice sororis tuæ Samariæ.
Ezekiel 23 34 Et bibes illum, et epotabis usque ad fæces : et fragmenta ejus devorabis, et ubera tua lacerabis, quia ego locutus sum, ait Dominus Deus.
Ezekiel 23 35 Propterea hæc dicit Dominus Deus : Quia oblita es mei, et projecisti me post corpus tuum, tu quoque porta scelus tuum et fornicationes tuas.
Ezekiel 23 36 Et ait Dominus ad me, dicens : Fili hominis, numquid judicas Oollam et Oolibam, et annuntias eis scelera earum ?
Ezekiel 23 37 Quia adulteratæ sunt, et sanguis in manibus earum, et cum idolis suis fornicatæ sunt : insuper et filios suos quos genuerunt mihi, obtulerunt eis ad devorandum.
Ezekiel 23 38 Sed et hoc fecerunt mihi : polluerunt sanctuarium meum in die illa, et sabbata mea profanaverunt.
Ezekiel 23 39 Cumque immolarent filios suos idolis suis, et ingrederentur sanctuarium meum in die illa ut polluerent illud, etiam hæc fecerunt in medio domus meæ.
Ezekiel 23 40 Miserunt ad viros venientes de longe, ad quos nuntium miserant : itaque ecce venerunt, quibus te lavisti, et circumlinisti stibio oculos tuos, et ornata es mundo muliebri :
Ezekiel 23 41 sedisti in lecto pulcherrimo, et mensa ornata est ante te : thymiama meum et unguentum meum posuisti super eam :
Ezekiel 23 42 et vox multitudinis exsultantis erat in ea : et in viris, qui de multitudine hominum adducebantur, et veniebant de deserto, posuerunt armillas in manibus eorum, et coronas speciosas in capitibus eorum.
Ezekiel 23 43 Et dixi ei, quæ attrita est in adulteriis : Nunc fornicabitur in fornicatione sua etiam hæc.
Ezekiel 23 44 Et ingressi sunt ad eam quasi ad mulierem meretricem : sic ingrediebantur ad Oollam et Oolibam, mulieres nefarias.
Ezekiel 23 45 Viri ergo justi sunt : hi judicabunt eas judicio adulterarum, et judicio effundentium sanguinem, quia adulteræ sunt, et sanguis in manibus earum.
Ezekiel 23 46 Hæc enim dicit Dominus Deus : Adduc ad eas multitudinem, et trade eas in tumultum et in rapinam.
Ezekiel 23 47 Et lapidentur lapidibus populorum, et confodiantur gladiis eorum : filios et filias earum interficient, et domos earum igne succendent.
Ezekiel 23 48 Et auferam scelus de terra, et discent omnes mulieres ne faciant secundum scelus earum.
Ezekiel 23 49 Et dabunt scelus vestrum super vos, et peccata idolorum vestrorum portabitis : et scietis quia ego Dominus Deus.
Ezekiel 24 1 Et factum est verbum Domini ad me in anno nono, in mense decimo, decima die mensis, dicens :
Ezekiel 24 2 Fili hominis, scribe tibi nomen diei hujus, in qua confirmatus est rex Babylonis adversum Jerusalem hodie.
Ezekiel 24 3 Et dices per proverbium ad domum irritatricem parabolam, et loqueris ad eos : Hæc dicit Dominus Deus : Pone ollam ; pone, inquam, et mitte in eam aquam.
Ezekiel 24 4 Congere frusta ejus in eam, omnem partem bonam, femur et armum, electa et ossibus plena.
Ezekiel 24 5 Pinguissimum pecus assume, compone quoque strues ossium sub ea : efferbuit coctio ejus, et discocta sunt ossa illius in medio ejus.
Ezekiel 24 6 Propterea hæc dicit Dominus Deus : Væ civitati sanguinum, ollæ cujus rubigo in ea est, et rubigo ejus non exivit de ea ! Per partes et per partes suas ejice eam : non cecidit super eam sors.
Ezekiel 24 7 Sanguis enim ejus in medio ejus est, super limpidissimam petram effudit illum : et effudit illum super terram, et possit operiri pulvere.
Ezekiel 24 8 Ut superinducerem indignationem meam, et vindicta ulciscerer, dedi sanguinem ejus super petram limpidissimam, ne operiretur.
Ezekiel 24 9 Propterea hæc dicit Dominus Deus : Væ civitati sanguinum, cujus ego grandem faciam pyram !
Ezekiel 24 10 Congere ossa, quæ igne succendam : consumentur carnes, et coquetur universa compositio, et ossa tabescent.
Ezekiel 24 11 Pone quoque eam super prunas vacuam, ut incalescat, et liquefiat æs ejus, et confletur in medio ejus inquinamentum ejus, et consumatur rubigo ejus.
Ezekiel 24 12 Multo labore sudatum est, et non exivit de ea nimia rubigo ejus, neque per ignem.
Ezekiel 24 13 Immunditia tua execrabilis, quia mundare te volui, et non es mundata a sordibus tuis : sed nec mundaberis prius, donec quiescere faciam indignationem meam in te.
Ezekiel 24 14 Ego Dominus locutus sum : veniet, et faciam : non transeam, nec parcam, nec placabor : juxta vias tuas, et juxta adinventiones tuas judicabo te, dicit Dominus.
Ezekiel 24 15 Et factum est verbum Domini ad me, dicens :
Ezekiel 24 16 Fili hominis, ecce ego tollo a te desiderabile oculorum tuorum in plaga : et non planges, neque plorabis, neque fluent lacrimæ tuæ.
Ezekiel 24 17 Ingemisce tacens : mortuorum luctum non facies : corona tua circumligata sit tibi, et calceamenta tua erunt in pedibus tuis : nec amictu ora velabis, nec cibos lugentium comedes.
Ezekiel 24 18 Locutus sum ergo ad populum mane, et mortua est uxor mea vespere : fecique mane sicut præceperat mihi.
Ezekiel 24 19 Et dixit ad me populus : Quare non indicas nobis quid ista significent quæ tu facis ?
Ezekiel 24 20 Et dixi ad eos : Sermo Domini factus est ad me, dicens :
Ezekiel 24 21 Loquere domui Israël : Hæc dicit Dominus Deus : Ecce ego polluam sanctuarium meum, superbiam imperii vestri, et desiderabile oculorum vestrorum, et super quo pavet anima vestra : filii vestri, et filiæ vestræ, quas reliquistis, gladio cadent.
Ezekiel 24 22 Et facietis sicut feci : ora amictu non velabitis, et cibos lugentium non comedetis :
Ezekiel 24 23 coronas habebitis in capitibus vestris, et calceamenta in pedibus : non plangetis, neque flebitis, sed tabescetis in iniquitatibus vestris, et unusquisque gemet ad fratrem suum.
Ezekiel 24 24 Eritque Ezechiel vobis in portentum : juxta omnia quæ fecit, facietis cum venerit istud : et scietis quia ego Dominus Deus.
Ezekiel 24 25 Et tu, fili hominis, ecce in die qua tollam ab eis fortitudinem eorum, et gaudium dignitatis, et desiderium oculorum eorum, super quo requiescunt animæ eorum, filios et filias eorum :
Ezekiel 24 26 in die illa, cum venerit fugiens ad te ut annuntiet tibi :
Ezekiel 24 27 in die, inquam illa, aperietur os tuum cum eo qui fugit : et loqueris, et non silebis ultra : erisque eis in portentum, et scietis quia ego Dominus.
Ezekiel 25 1 Et factus est sermo Domini ad me, dicens :
Ezekiel 25 2 Fili hominis, pone faciem tuam contra filios Ammon, et prophetabis de eis.
Ezekiel 25 3 Et dices filiis Ammon : Audite verbum Domini Dei. Hæc dicit Dominus Deus : Pro eo quod dixisti : Euge, euge, super sanctuarium meum, quia pollutum est ; et super terram Israël, quoniam desolata est ; et super domum Juda, quoniam ducti sunt in captivitatem :
Ezekiel 25 4 idcirco ego tradam te filiis orientalibus in hæreditatem : et collocabunt caulas suas in te, et ponent in te tentoria sua : ipsi comedent fruges tuas, et ipsi bibent lac tuum.
Ezekiel 25 5 Daboque Rabbath in habitaculum camelorum, et filios Ammon in cubile pecorum : et scietis quia ego Dominus.
Ezekiel 25 6 Quia hæc dicit Dominus Deus : Pro eo quod plausisti manu et percussisti pede, et gavisa es ex toto affectu super terram Israël,
Ezekiel 25 7 idcirco ecce ego extendam manum meam super te, et tradam te in direptionem gentium, et interficiam te de populis, et perdam de terris, et conteram : et scies quia ego Dominus.
Ezekiel 25 8 Hæc dicit Dominus Deus : Pro eo quod dixerunt Moab et Seir : Ecce sicut omnes gentes, domus Juda :
Ezekiel 25 9 idcirco ecce ego aperiam humerum Moab de civitatibus, de civitatibus, inquam, ejus, et de finibus ejus, inclytas terræ Bethiesimoth, et Beelmeon, et Cariathaim,
Ezekiel 25 10 filiis orientis cum filiis Ammon, et dabo eam in hæreditatem, ut non sit ultra memoria filiorum Ammon in gentibus.
Ezekiel 25 11 Et in Moab faciam judicia, et scient quia ego Dominus.
Ezekiel 25 12 Hæc dicit Dominus Deus : Pro eo quod fecit Idumæa ultionem ut se vindicaret de filiis Juda, peccavitque delinquens, et vindictam expetivit de eis :
Ezekiel 25 13 idcirco hæc dicit Dominus Deus : Extendam manum meam super Idumæam, et auferam de ea hominem et jumentum, et faciam eam desertam ab austro : et qui sunt in Dedan gladio cadent.
Ezekiel 25 14 Et dabo ultionem meam super Idumæam per manum populi mei Israël, et facient in Edom juxta iram meam et furorem meum, et scient vindictam meam, dicit Dominus Deus.
Ezekiel 25 15 Hæc dicit Dominus Deus : Pro eo quod fecerunt Palæstini vindictam, et ulti se sunt toto animo, interficientes, et implentes inimicitias veteres,
Ezekiel 25 16 propterea hæc dicit Dominus Deus : Ecce ego extendam manum meam super Palæstinos, et interficiam interfectores, et perdam reliquias maritimæ regionis,
Ezekiel 25 17 faciamque in eis ultiones magnas, arguens in furore : et scient quia ego Dominus, cum dedero vindictam meam super eos.
Ezekiel 26 1 Et factum est in undecimo anno, prima mensis : factus est sermo Domini ad me, dicens :
Ezekiel 26 2 Fili hominis, pro eo quod dixit Tyrus de Jerusalem : Euge, confractæ sunt portæ populorum, conversa est ad me ; implebor, deserta est :
Ezekiel 26 3 propterea hæc dicit Dominus Deus : Ecce ego super te, Tyre, et ascendere faciam ad te gentes multas, sicut ascendit mare fluctuans.
Ezekiel 26 4 Et dissipabunt muros Tyri, et destruent turres ejus : et radam pulverem ejus de ea, et dabo eam in limpidissimam petram.
Ezekiel 26 5 Siccatio sagenarum erit in medio maris, quia ego locutus sum, ait Dominus Deus : et erit in direptionem gentibus.
Ezekiel 26 6 Filiæ quoque ejus, quæ sunt in agro, gladio interficientur : et scient quia ego Dominus.
Ezekiel 26 7 Quia hæc dicit Dominus Deus : Ecce ego adducam ad Tyrum Nabuchodonosor, regem Babylonis, ab aquilone, regem regum, cum equis, et curribus, et equitibus, et cœtu, populoque magno.
Ezekiel 26 8 Filias tuas quæ sunt in agro, gladio interficiet : et circumdabit te munitionibus, et comportabit aggerem in gyro : et elevabit contra te clypeum.
Ezekiel 26 9 Et vineas, et arietes temperabit in muros tuos, et turres tuas destruet in armatura sua.
Ezekiel 26 10 Inundatione equorum ejus operiet te pulvis eorum : a sonitu equitum, et rotarum, et curruum, movebuntur muri tui, cum ingressus fuerit portas tuas quasi per introitum urbis dissipatæ.
Ezekiel 26 11 Ungulis equorum suorum conculcabit omnes plateas tuas : populum tuum gladio cædet, et statuæ tuæ nobiles in terram corruent.
Ezekiel 26 12 Vastabunt opes tuas, diripient negotiationes tuas, et destruent muros tuos, et domos tuas præclaras subvertent : et lapides tuos, et ligna tua, et pulverem tuum in medio aquarum ponent.
Ezekiel 26 13 Et quiescere faciam multitudinem canticorum tuorum : et sonitus cithararum tuarum non audietur amplius.
Ezekiel 26 14 Et dabo te in limpidissimam petram, siccatio sagenarum eris, nec ædificaberis ultra, quia ego locutus sum, ait Dominus Deus.
Ezekiel 26 15 Hæc dicit Dominus Deus Tyro : Numquid non a sonitu ruinæ tuæ, et gemitu interfectorum tuorum, cum occisi fuerint in medio tui, commovebuntur insulæ ?
Ezekiel 26 16 Et descendent de sedibus suis omnes principes maris : et auferent exuvias suas, et vestimenta sua varia abjicient, et induentur stupore : in terra sedebunt, et attoniti super repentino casu tuo admirabuntur :
Ezekiel 26 17 et assumentes super te lamentum, dicent tibi : Quomodo peristi, quæ habitas in mari, urbs inclyta, quæ fuisti fortis in mari cum habitatoribus tuis, quos formidabant universi ?
Ezekiel 26 18 Nunc stupebunt naves in die pavoris tui, et turbabuntur insulæ in mari, eo quod nullus egrediatur ex te.
Ezekiel 26 19 Quia hæc dicit Dominus Deus : Cum dedero te urbem desolatam, sicut civitates quæ non habitantur ; et adduxero super te abyssum, et operuerint te aquæ multæ ;
Ezekiel 26 20 et detraxero te cum his qui descendunt in lacum ad populum sempiternum ; et collocavero te in terra novissima sicut solitudines veteres, cum his qui deducuntur in lacum, ut non habiteris : porro cum dedero gloriam in terra viventium,
Ezekiel 26 21 in nihilum redigam te, et non eris : et requisita non invenieris ultra in sempiternum, dicit Dominus Deus.
Ezekiel 27 1 Et factum est verbum Domini ad me, dicens :
Ezekiel 27 2 Tu ergo, fili hominis, assume super Tyrum lamentum :
Ezekiel 27 3 et dices Tyro, quæ habitat in introitu maris, negotiationi populorum ad insulas multas : Hæc dicit Dominus Deus : O Tyre, tu dixisti : Perfecti decoris ego sum,
Ezekiel 27 4 et in corde maris sita. Finitimi tui qui te ædificaverunt, impleverunt decorem tuum :
Ezekiel 27 5 abietibus de Sanir exstruxerunt te cum omnibus tabulatis maris : cedrum de Libano tulerunt ut facerent tibi malum.
Ezekiel 27 6 Quercus de Basan dolaverunt in remos tuos : et transtra tua fecerunt tibi ex ebore indico, et prætoriola de insulis Italiæ.
Ezekiel 27 7 Byssus varia de Ægypto texta est tibi in velum ut poneretur in malo : hyacinthus et purpura de insulis Elisa facta sunt operimentum tuum.
Ezekiel 27 8 Habitatores Sidonis et Aradii fuerunt remiges tui : sapientes tui, Tyre, facti sunt gubernatores tui.
Ezekiel 27 9 Senes Giblii et prudentes ejus habuerunt nautas ad ministerium variæ supellectilis tuæ : omnes naves maris, et nautæ earum, fuerunt in populo negotiationis tuæ.
Ezekiel 27 10 Persæ, et Lydii, et Libyes erant in exercitu tuo viri bellatores tui : clypeum et galeam suspenderunt in te pro ornatu tuo.
Ezekiel 27 11 Filii Aradii cum exercitu tuo erant super muros tuos in circuitu : sed et Pigmæi, qui erant in turribus tuis, pharetras suas suspenderunt in muris tuis per gyrum : ipsi compleverunt pulchritudinem tuam.
Ezekiel 27 12 Carthaginenses negotiatores tui, a multitudine cunctarum divitiarum, argento, ferro, stanno, plumboque, repleverunt nundinas tuas.
Ezekiel 27 13 Græcia, Thubal, et Mosoch, ipsi institores tui : mancipia, et vasa ærea advexerunt populo tuo.
Ezekiel 27 14 De domo Thogorma, equos, et equites, et mulos adduxerunt ad forum tuum.
Ezekiel 27 15 Filii Dedan negotiatores tui : insulæ multæ, negotiatio manus tuæ : dentes eburneos et hebeninos commutaverunt in pretio tuo.
Ezekiel 27 16 Syrus negotiator tuus propter multitudinem operum tuorum : gemmam, et purpuram, et scutulata, et byssum, et sericum, et chodchod proposuerunt in mercatu tuo.
Ezekiel 27 17 Juda et terra Israël, ipsi institores tui in frumento primo : balsamum, et mel, et oleum, et resinam proposuerunt in nundinis tuis.
Ezekiel 27 18 Damascenus negotiator tuus in multitudine operum tuorum, in multitudine diversarum opum, in vino pingui, in lanis coloris optimi.
Ezekiel 27 19 Dan, et Græcia, et Mosel, in nundinis tuis proposuerunt ferrum fabrefactum : stacte et calamus in negotiatione tua.
Ezekiel 27 20 Dedan institores tui in tapetibus ad sedendum.
Ezekiel 27 21 Arabia et universi principes Cedar, ipsi negotiatores manus tuæ : cum agnis, et arietibus, et hædis, venerunt ad te negotiatores tui.
Ezekiel 27 22 Venditores Saba et Reema, ipsi negotiatores tui : cum universis primis aromatibus, et lapide pretioso, et auro, quod proposuerunt in mercatu tuo.
Ezekiel 27 23 Haran, et Chene, et Eden, negotiatores tui ; Saba, Assur, et Chelmad venditores tui.
Ezekiel 27 24 Ipsi negotiatores tui multifariam involucris hyacinthi, et polymitorum, gazarumque pretiosarum, quæ obvolutæ et astrictæ erant funibus : cedros quoque habebant in negotiationibus tuis.
Ezekiel 27 25 Naves maris, principes tui in negotiatione tua : et repleta es, et glorificata nimis in corde maris.
Ezekiel 27 26 In aquis multis adduxerunt te remiges tui : ventus auster contrivit te in corde maris.
Ezekiel 27 27 Divitiæ tuæ, et thesauri tui, et multiplex instrumentum tuum, nautæ tui et gubernatores tui, qui tenebant supellectilem tuam, et populo tuo præerant : viri quoque bellatores tui, qui erant in te, cum universa multitudine tua, quæ est in medio tui, cadent in corde maris in die ruinæ tuæ.
Ezekiel 27 28 A sonitu clamoris gubernatorum tuorum conturbabuntur classes.
Ezekiel 27 29 Et descendent de navibus suis omnes qui tenebant remum : nautæ et universi gubernatores maris in terra stabunt.
Ezekiel 27 30 Et ejulabunt super te voce magna : et clamabunt amare, et superjacient pulverem capitibus suis, et cinere conspergentur.
Ezekiel 27 31 Et radent super te calvitium, et accingentur ciliciis : et plorabunt te in amaritudine animæ, ploratu amarissimo.
Ezekiel 27 32 Et assument super te carmen lugubre, et plangent te : Quæ est ut Tyrus, quæ obmutuit in medio maris ?
Ezekiel 27 33 Quæ in exitu negotiatonum tuarum de mari implesti populos multos : in multitudine divitiarum tuarum, et populorum tuorum, ditasti reges terræ.
Ezekiel 27 34 Nunc contrita es a mari : in profundis aquarum opes tuæ, et omnis multitudo tua, quæ erat in medio tui, ceciderunt.
Ezekiel 27 35 Universi habitatores insularum obstupuerunt super te : et reges earum omnes tempestate perculsi mutaverunt vultus.
Ezekiel 27 36 Negotiatores populorum sibilaverunt super te : ad nihilum deducta es, et non eris usque in perpetuum.
Ezekiel 28 1 Et factus est sermo Domini ad me, dicens :
Ezekiel 28 2 Fili hominis, dic principi Tyri : Hæc dicit Dominus Deus : Eo quod elevatum est cor tuum, et dixisti : Deus ego sum, et in cathedra Dei sedi in corde maris, cum sis homo, et non Deus : et dedisti cor tuum quasi cor Dei :
Ezekiel 28 3 ecce sapientior es tu Daniele, omne secretum non est absconditum a te :
Ezekiel 28 4 in sapientia et prudentia tua fecisti tibi fortitudinem, et acquisisti aurum et argentum in thesauris tuis :
Ezekiel 28 5 in multitudine sapientiæ tuæ, et in negotiatione tua multiplicasti tibi fortitudinem, et elevatum est cor tuum in robore tuo.
Ezekiel 28 6 Propterea hæc dicit Dominus Deus : Eo quod elevatum est cor tuum quasi cor Dei,
Ezekiel 28 7 idcirco ecce ego adducam super te alienos robustissimos gentium, et nudabunt gladios suos super pulchritudinem sapientiæ tuæ, et polluent decorem tuum.
Ezekiel 28 8 Interficient, et detrahent te : et morieris in interitu occisorum in corde maris.
Ezekiel 28 9 Numquid dicens loqueris : Deus ego sum, coram interficientibus te, cum sis homo, et non Deus, in manu occidentium te ?
Ezekiel 28 10 morte incircumcisorum morieris in manu alienorum, quia ego locutus sum, ait Dominus Deus.
Ezekiel 28 11 Et factus est sermo Domini ad me, dicens : Fili hominis, leva planctum super regem Tyri,
Ezekiel 28 12 et dices ei : Hæc dicit Dominus Deus : Tu signaculum similitudinis, plenus sapientia, et perfectus decore :
Ezekiel 28 13 in deliciis paradisi Dei fuisti : omnis lapis pretiosus operimentum tuum : sardius, topazius, et jaspis, chrysolithus, et onyx, et beryllus, sapphirus, et carbunculus, et smaragdus, aurum, opus decoris tui : et foramina tua, in die qua conditus es, præparata sunt.
Ezekiel 28 14 Tu cherub extentus, et protegens : et posui te in monte sancto Dei, in medio lapidum ignitorum ambulasti.
Ezekiel 28 15 Perfectus in viis tuis a die conditionis tuæ, donec inventa est iniquitas in te.
Ezekiel 28 16 In multitudine negotiationis tuæ repleta sunt interiora tua iniquitate, et peccasti : et ejeci te de monte Dei, et perdidi te, o cherub protegens, de medio lapidum ignitorum.
Ezekiel 28 17 Et elevatum est cor tuum in decore tuo : perdidisti sapientiam tuam in decore tuo : in terram projeci te ; ante faciem regum dedi te ut cernerent te.
Ezekiel 28 18 In multitudine iniquitatum tuarum, et iniquitate negotiationis tuæ, polluisti sanctificationem tuam : producam ergo ignem de medio tui, qui comedat te, et dabo te in cinerem super terram, in conspectu omnium videntium te.
Ezekiel 28 19 Omnes qui viderint te in gentibus, obstupescent super te : nihili factus es, et non eris in perpetuum.
Ezekiel 28 20 Et factus est sermo Domini ad me, dicens :
Ezekiel 28 21 Fili hominis, pone faciem tuam contra Sidonem, et prophetabis de ea.
Ezekiel 28 22 Et dices : Hæc dicit Dominus Deus : Ecce ego ad te, Sidon, et glorificabor in medio tui : et scient quia ego Dominus, cum fecero in ea judicia, et sanctificatus fuero in ea.
Ezekiel 28 23 Et immittam ei pestilentiam, et sanguinem in plateis ejus : et corruent interfecti in medio ejus gladio per circuitum, et scient quia ego Dominus.
Ezekiel 28 24 Et non erit ultra domui Israël offendiculum amaritudinis, et spina dolorem inferens undique per circuitum eorum qui adversantur eis : et scient quia ego Dominus Deus.
Ezekiel 28 25 Hæc dicit Dominus Deus : Quando congregavero domum Israël de populis in quibus dispersi sunt, sanctificabor in eis coram gentibus : et habitabunt in terra sua, quam dedi servo meo Jacob :
Ezekiel 28 26 et habitabunt in ea securi : et ædificabunt domos, et plantabunt vineas, et habitabunt confidenter, cum fecero judicia in omnibus qui adversantur eis per circuitum : et scient quia ego Dominus Deus eorum.
Ezekiel 29 1 In anno decimo, decimo mense, undecima die mensis, factum est verbum Domini ad me, dicens :
Ezekiel 29 2 Fili hominis, pone faciem tuam contra Pharaonem regem Ægypti, et prophetabis de eo, et de Ægypto universa.
Ezekiel 29 3 Loquere, et dices : Hæc dicit Dominus Deus : Ecce ego ad te, Pharao rex Ægypti, draco magne, qui cubas in medio fluminum tuorum, et dicis : Meus est fluvius, et ego feci memetipsum.
Ezekiel 29 4 Et ponam frenum in maxillis tuis, et agglutinabo pisces fluminum tuorum squamis tuis, et extraham te de medio fluminum tuorum, et universi pisces tui squamis tuis adhærebunt.
Ezekiel 29 5 Et projiciam te in desertum, et omnes pisces fluminis tui : super faciem terræ cades ; non colligeris, neque congregaberis : bestiis terræ et volatilibus cæli dedi te ad devorandum.
Ezekiel 29 6 Et scient omnes habitatores Ægypti quia ego Dominus, pro eo quod fuisti baculus arundineus domui Israël :
Ezekiel 29 7 quando apprehenderunt te manu, et confractus es, et lacerasti omnem humerum eorum : et innitentibus eis super te comminutus es, et dissolvisti omnes renes eorum.
Ezekiel 29 8 Proptera hæc dicit Dominus Deus : Ecce ego adducam super te gladium, et interficiam de te hominem et jumentum.
Ezekiel 29 9 Et erit terra Ægypti in desertum et in solitudinem : et scient quia ego Dominus, pro eo quod dixeris : Fluvius meus est, et ego feci eum.
Ezekiel 29 10 Idcirco ecce ego ad te, et ad flumina tua : daboque terram Ægypti in solitudines, gladio dissipatam, a turre Syenes usque ad terminos Æthiopiæ.
Ezekiel 29 11 Non pertransibit eam pes hominis, neque pes jumenti gradietur in ea, et non habitabitur quadraginta annis.
Ezekiel 29 12 Daboque terram Ægypti desertam in medio terrarum desertarum, et civitates ejus in medio urbium subversarum, et erunt desolatæ quadraginta annis : et dispergam Ægyptios in nationes, et ventilabo eos in terras.
Ezekiel 29 13 Quia hæc dicit Dominus Deus : Post finem quadraginta annorum congregabo Ægyptum de populis in quibus dispersi fuerant.
Ezekiel 29 14 Et reducam captivitatem Ægypti, et collocabo eos in terra Phathures, in terra nativitatis suæ, et erunt ibi in regnum humile.
Ezekiel 29 15 Inter cetera regna erit humillima, et non elevabitur ultra super nationes, et imminuam eos ne imperent gentibus.
Ezekiel 29 16 Neque erunt ultra domui Israël in confidentia, docentes iniquitatem ut fugiant, et sequantur eos : et scient quia ego Dominus Deus.
Ezekiel 29 17 Et factum est in vigesimo et septimo anno, in primo, in una mensis : factum est verbum Domini ad me, dicens :
Ezekiel 29 18 Fili hominis, Nabuchodonosor rex Babylonis servire fecit exercitum suum servitute magna adversum Tyrum : omne caput decalvatum, et omnis humerus depilatus est : et merces non est reddita ei, neque exercitui ejus, de Tyro, pro servitute qua servivit mihi adversus eam.
Ezekiel 29 19 Propterea hæc dicit Dominus Deus : Ecce ego dabo Nabuchodonosor regem Babylonis in terra Ægypti : et accipiet multitudinem ejus, et deprædabitur manubias ejus, et diripiet spolia ejus : et erit merces exercitui illius,
Ezekiel 29 20 et operi quo servivit adversus eam : dedi ei terram Ægypti pro eo quod laboraverit mihi, ait Dominus Deus.
Ezekiel 29 21 In die illo pullulabit cornu domui Israël, et tibi dabo apertum os in medio eorum, et scient quia ego Dominus.
Ezekiel 30 1 Et factum est verbum Domini ad me, dicens :
Ezekiel 30 2 Fili hominis, propheta, et dic : Hæc dicit Dominus Deus : Ululate : væ, væ diei !
Ezekiel 30 3 quia juxta est dies : et appropinquat dies Domini, dies nubis : tempus gentium erit.
Ezekiel 30 4 Et veniet gladius in Ægyptum, et erit pavor in Æthiopia, cum ceciderint vulnerati in Ægypto, et ablata fuerit multitudo illius, et destructa fundamenta ejus.
Ezekiel 30 5 Æthiopia, et Libya, et Lydi, et omne reliquum vulgus, et Chub, et filii terræ fœderis, cum eis gladio cadent.
Ezekiel 30 6 Hæc dicit Dominus Deus : Et corruent fulcientes Ægyptum, et destruetur superbia imperii ejus : a turre Syenes gladio cadent in ea, ait Dominus Deus exercituum.
Ezekiel 30 7 Et dissipabuntur in medio terrarum desolatarum, et urbes ejus in medio civitatum desertarum erunt :
Ezekiel 30 8 et scient quia ego Dominus, cum dedero ignem in Ægypto, et attriti fuerint omnes auxiliatores ejus.
Ezekiel 30 9 In die illa egredientur nuntii a facie mea in trieribus ad conterendam Æthiopiæ confidentiam : et erit pavor in eis in die Ægypti, quia absque dubio veniet.
Ezekiel 30 10 Hæc dicit Dominus Deus : Cessare faciam multitudinem Ægypti in manu Nabuchodonosor regis Babylonis.
Ezekiel 30 11 Ipse et populus ejus cum eo, fortissimi gentium, adducentur ad disperdendam terram : et evaginabunt gladios suos super Ægyptum, et implebunt terram interfectis.
Ezekiel 30 12 Et faciam alveos fluminum aridos, et tradam terram in manus pessimorum : et dissipabo terram, et plenitudinem ejus manu alienorum : ego Dominus locutus sum.
Ezekiel 30 13 Hæc dicit Dominus Deus : Et disperdam simulacra, et cessare faciam idola de Memphis : et dux de terra Ægypti non erit amplius, et dabo terrorem in terra Ægypti.
Ezekiel 30 14 Et disperdam terram Phathures, et dabo ignem in Taphnis, et faciam judicia in Alexandria.
Ezekiel 30 15 Et effundam indignationem meam super Pelusium, robur Ægypti : et interficiam multitudinem Alexandriæ.
Ezekiel 30 16 Et dabo ignem in Ægypto : quasi parturiens dolebit Pelusium, et Alexandria erit dissipata, et in Memphis angustiæ quotidianæ.
Ezekiel 30 17 Juvenes Heliopoleos et Bubasti gladio cadent, et ipsæ captivæ ducentur.
Ezekiel 30 18 Et in Taphnis nigrescet dies, cum contrivero ibi sceptra Ægypti, et defecerit in ea superbia potentiæ ejus : ipsam nubes operiet, filiæ autem ejus in captivitatem ducentur.
Ezekiel 30 19 Et judicia faciam in Ægypto : et scient quia ego Dominus Deus.
Ezekiel 30 20 Et factum est in undecimo anno, in primo mense, in septima mensis : factum est verbum Domini ad me, dicens :
Ezekiel 30 21 Fili hominis, brachium Pharaonis regis Ægypti confregi, et ecce non est obvolutum ut restitueretur ei sanitas, ut ligaretur pannis, et fasciaretur linteolis, ut recepto robore posset tenere gladium.
Ezekiel 30 22 Propterea hæc dicit Dominus Deus : Ecce ego ad Pharaonem regem Ægypti, et comminuam brachium ejus forte, sed confractum : et dejiciam gladium de manu ejus,
Ezekiel 30 23 et dispergam Ægyptum in gentibus, et ventilabo eos in terris.
Ezekiel 30 24 Et confortabo brachia regis Babylonis, daboque gladium meum in manu ejus, et confringam brachia Pharaonis, et gement gemitibus interfecti coram facie ejus.
Ezekiel 30 25 Et confortabo brachia regis Babylonis, et brachia Pharaonis concident : et scient quia ego Dominus, cum dedero gladium meum in manu regis Babylonis, et extenderit eum super terram Ægypti.
Ezekiel 30 26 Et dispergam Ægyptum in nationes, et ventilabo eos in terras : et scient quia ego Dominus.
Ezekiel 31 1 Et factum est in anno undecimo, tertio mense, una mensis : factum est verbum Domini ad me, dicens :
Ezekiel 31 2 Fili hominis, dic Pharaoni regi Ægypti, et populo ejus : Cui similis factus es in magnitudine tua ?
Ezekiel 31 3 Ecce Assur quasi cedrus in Libano, pulcher ramis, et frondibus nemorosus, excelsusque altitudine, et inter condensas frondes elevatum est cacumen ejus.
Ezekiel 31 4 Aquæ nutrierunt illum, abyssus exaltavit illum : flumina ejus manabant in circuitu radicum ejus, et rivos suos emisit ad universa ligna regionis.
Ezekiel 31 5 Propterea elevata est altitudo ejus super omnia ligna regionis : et multiplicata sunt arbusta ejus, et elevati sunt rami ejus præ aquis multis.
Ezekiel 31 6 Cumque extendisset umbram suam, in ramis ejus fecerunt nidos omnia volatilia cæli : et sub frondibus ejus genuerunt omnes bestiæ saltuum, et sub umbraculo illius habitabat cœtus gentium plurimarum.
Ezekiel 31 7 Eratque pulcherrimus in magnitudine sua, et in dilatatione arbustorum suorum : erat enim radix illius juxta aquas multas.
Ezekiel 31 8 Cedri non fuerunt altiores illo in paradiso Dei : abietes non adæquaverunt summitatem ejus, et platani non fuerunt æquæ frondibus illius : omne lignum paradisi Dei non est assimilatum illi, et pulchritudini ejus.
Ezekiel 31 9 Quoniam speciosum feci eum, et multis condensisque frondibus, et æmulata sunt eum omnia ligna voluptatis, quæ erant in paradiso Dei.
Ezekiel 31 10 Propterea hæc dicit Dominus Deus : Pro eo quod sublimatus est in altitudine, et dedit summitatem suam virentem atque condensam, et elevatum est cor ejus in altitudine sua :
Ezekiel 31 11 tradidi eum in manu fortissimi gentium : faciens faciet ei : juxta impietatem ejus ejeci eum.
Ezekiel 31 12 Et succident eum alieni, et crudelissimi nationum, et projicient eum super montes : et in cunctis convallibus corruent rami ejus, et confringentur arbusta ejus in universis rupibus terræ : et recedent de umbraculo ejus omnes populi terræ, et relinquent eum.
Ezekiel 31 13 In ruina ejus habitaverunt omnia volatilia cæli, et in ramis ejus fuerunt universæ bestiæ regionis.
Ezekiel 31 14 Quam ob rem non elevabuntur in altitudine sua omnia ligna aquarum, nec ponent sublimitatem suam inter nemorosa atque frondosa : nec stabunt in sublimitate sua omnia quæ irrigantur aquis, quia omnes traditi sunt in mortem ad terram ultimam, in medio filiorum hominum, ad eos qui descendunt in lacum.
Ezekiel 31 15 Hæc dicit Dominus Deus : In die quando descendit ad inferos, induxi luctum : operui eum abysso, et prohibui flumina ejus, et coërcui aquas multas : contristatus est super eum Libanus, et omnia ligna agri concussa sunt.
Ezekiel 31 16 A sonitu ruinæ ejus commovi gentes, cum deducerem eum ad infernum cum his qui descendebant in lacum : et consolata sunt in terra infima omnia ligna voluptatis egregia atque præclara in Libano, universa quæ irrigabantur aquis.
Ezekiel 31 17 Nam et ipsi cum eo descendent in infernum ad interfectos gladio : et brachium uniuscujusque sedebit sub umbraculo ejus in medio nationum.
Ezekiel 31 18 Cui assimilatus es, o inclyte atque sublimis inter ligna voluptatis ? ecce deductus es cum lignis voluptatis ad terram ultimam : in medio incircumcisorum dormies, cum eis qui interfecti sunt gladio : ipse est Pharao, et omnis multitudo ejus, dicit Dominus Deus.
Ezekiel 32 1 Et factum est, duodecimo anno, in mense duodecimo, in una mensis : factum est verbum Domini ad me, dicens :
Ezekiel 32 2 Fili hominis, assume lamentum super Pharaonem regem Ægypti, et dices ad eum : Leoni gentium assimilatus es, et draconi qui est in mari, et ventilabas cornu in fluminibus tuis, et conturbabas aquas pedibus tuis, et conculcabas flumina earum.
Ezekiel 32 3 Propterea hæc dicit Dominus Deus : Expandam super te rete meum in multitudine populorum multorum, et extraham te in sagena mea.
Ezekiel 32 4 Et projiciam te in terram ; super faciem agri abjiciam te : et habitare faciam super te omnia volatilia cæli, et saturabo de te bestias universæ terræ.
Ezekiel 32 5 Et dabo carnes tuas super montes, et implebo colles tuos sanie tua.
Ezekiel 32 6 Et irrigabo terram fœtore sanguinis tui super montes, et valles implebuntur ex te.
Ezekiel 32 7 Et operiam, cum extinctus fueris, cælum, et nigrescere faciam stellas ejus : solem nube tegam, et luna non dabit lumen suum.
Ezekiel 32 8 Omnia luminaria cæli mœrere faciam super te : et dabo tenebras super terram tuam, dicit Dominus Deus, cum ceciderint vulnerati tui in medio terræ, ait Dominus Deus.
Ezekiel 32 9 Et irritabo cor populorum multorum : cum induxero contritionem tuam in gentibus super terras quas nescis.
Ezekiel 32 10 Et stupescere faciam super te populos multos, et reges eorum horrore nimio formidabunt super te, cum volare cœperit gladius meus super facies eorum : et obstupescent repente singuli pro anima sua in die ruinæ tuæ.
Ezekiel 32 11 Quia hæc dicit Dominus Deus : Gladius regis Babylonis veniet tibi.
Ezekiel 32 12 In gladiis fortium dejiciam multitudinem tuam : inexpugnabiles omnes gentes hæ, et vastabunt superbiam Ægypti, et dissipabitur multitudo ejus.
Ezekiel 32 13 Et perdam omnia jumenta ejus, quæ erant super aquas plurimas : et non conturbabit eas pes hominis ultra, neque ungula jumentorum turbabit eas.
Ezekiel 32 14 Tunc purissimas reddam aquas eorum, et flumina eorum quasi oleum adducam, ait Dominus Deus,
Ezekiel 32 15 cum dedero terram Ægypti desolatam : deseretur autem terra a plenitudine sua, quando percussero omnes habitatores ejus : et scient quia ego Dominus.
Ezekiel 32 16 Planctus est, et plangent eum, filiæ gentium plangent eum : super Ægyptum et super multitudinem ejus plangent eum, ait Dominus Deus.
Ezekiel 32 17 Et factum est in duodecimo anno, in quintadecima mensis : factum est verbum Domini ad me, dicens :
Ezekiel 32 18 Fili hominis, cane lugubre super multitudinem Ægypti : et detrahe eam ipsam, et filias gentium robustarum, ad terram ultimam, cum his qui descendunt in lacum.
Ezekiel 32 19 Quo pulchrior es ? descende, et dormi cum incircumcisis.
Ezekiel 32 20 In medio interfectorum gladio cadent : gladius datus est ; attraxerunt eam et omnes populos ejus.
Ezekiel 32 21 Loquentur ei potentissimi robustorum de medio inferni, qui cum auxiliatoribus ejus descenderunt, et dormierunt incircumcisi interfecti gladio.
Ezekiel 32 22 Ibi Assur, et omnis multitudo ejus : in circuitu illius sepulchra ejus, omnes interfecti, et qui ceciderunt gladio.
Ezekiel 32 23 Quorum data sunt sepulchra in novissimis laci, et facta est multitudo ejus per gyrum sepulchri ejus : universi interfecti, cadentesque gladio, qui dederant quondam formidinem in terra viventium.
Ezekiel 32 24 Ibi Ælam, et omnis multitudo ejus per gyrum sepulchri sui : omnes hi interfecti, ruentesque gladio, qui descenderunt incircumcisi ad terram ultimam, qui posuerunt terrorem suum in terra viventium, et portaverunt ignominiam suam cum his qui descendunt in lacum.
Ezekiel 32 25 In medio interfectorum posuerunt cubile ejus in universis populis ejus : in circuitu ejus sepulchrum illius : omnes hi incircumcisi, interfectique gladio. Dederunt enim terrorem suum in terra viventium, et portaverunt ignominiam suam cum his qui descendunt in lacum : in medio interfectorum positi sunt.
Ezekiel 32 26 Ibi Mosoch et Thubal, et omnis multitudo ejus : in circuitu ejus sepulchra illius : omnes hi incircumcisi, interfectique et cadentes gladio, quia dederunt formidinem suam in terra viventium.
Ezekiel 32 27 Et non dormient cum fortibus, cadentibusque, et incircumcisis, qui descenderunt ad infernum cum armis suis, et posuerunt gladios suos sub capitibus suis, et fuerunt iniquitates eorum in ossibus eorum : quia terror fortium facti sunt in terra viventium.
Ezekiel 32 28 Et tu ergo in medio incircumcisorum contereris, et dormies cum interfectis gladio.
Ezekiel 32 29 Ibi Idumæa, et reges ejus, et omnes duces ejus, qui dati sunt cum exercitu suo cum interfectis gladio, et qui cum incircumcisis dormierunt, et cum his qui descendunt in lacum.
Ezekiel 32 30 Ibi principes aquilonis omnes, et universi venatores, qui deducti sunt cum interfectis, paventes, et in sua fortitudine confusi : qui dormierunt incircumcisi cum interfectis gladio, et portaverunt confusionem suam cum his qui descendunt in lacum.
Ezekiel 32 31 Vidit eos Pharao, et consolatus est super universa multitudine sua, quæ interfecta est gladio : Pharao, et omnis exercitus ejus, ait Dominus Deus.
Ezekiel 32 32 Quia dedi terrorem meum in terra viventium, et dormivit in medio incircumcisorum cum interfectis gladio : Pharao, et omnis multitudo ejus, ait Dominus Deus.
Ezekiel 33 1 Et factum est verbum Domini ad me, dicens :
Ezekiel 33 2 Fili hominis, loquere ad filios populi tui, et dices ad eos : Terra, cum induxero super eam gladium, et tulerit populus terræ virum unum de novissimis suis, et constituerit eum super se speculatorem :
Ezekiel 33 3 et ille viderit gladium venientem super terram, et cecinerit buccina, et annuntiaverit populo :
Ezekiel 33 4 audiens autem, quisquis ille est, sonitum buccinæ, et non se observaverit, veneritque gladius, et tulerit eum, sanguis ipsius super caput ejus erit.
Ezekiel 33 5 Sonum buccinæ audivit, et non se observavit : sanguis ejus in ipso erit ; si autem se custodierit, animam suam salvabit.
Ezekiel 33 6 Quod si speculator viderit gladium venientem, et non insonuerit buccina, et populus se non custodierit, veneritque gladius, et tulerit de eis animam : ille quidem in iniquitate sua captus est, sanguinem autem ejus de manu speculatoris requiram.
Ezekiel 33 7 Et tu, fili hominis, speculatorem dedi te domui Israël : audiens ergo ex ore meo sermonem, annuntiabis eis ex me.
Ezekiel 33 8 Si me dicente ad impium : Impie, morte morieris : non fueris locutus ut se custodiat impius a via sua, ipse impius in iniquitate sua morietur, sanguinem autem ejus de manu tua requiram.
Ezekiel 33 9 Si autem annuntiante te ad impium ut a viis suis convertatur, non fuerit conversus a via sua, ipse in iniquitate sua morietur, porro tu animam tuam liberasti.
Ezekiel 33 10 Tu ergo, fili hominis, dic ad domum Israël : Sic locuti estis, dicentes : Iniquitates nostræ et peccata nostra super nos sunt, et in ipsis nos tabescimus : quomodo ergo vivere poterimus ?
Ezekiel 33 11 Dic ad eos : Vivo ego, dicit Dominus Deus, nolo mortem impii, sed ut convertatur impius a via sua, et vivat. Convertimini, convertimini a viis vestris pessimis : et quare moriemini, domus Israël ?
Ezekiel 33 12 Tu itaque, fili hominis, dic ad filios populi tui : Justitia justi non liberabit eum, in quacumque die peccaverit : et impietas impii non nocebit ei, in quacumque die conversus fuerit ab impietate sua : et justus non poterit vivere in justitia sua, in quacumque die peccaverit.
Ezekiel 33 13 Etiamsi dixero justo quod vita vivat, et confisus in justitia sua fecerit iniquitatem, omnes justitiæ ejus oblivioni tradentur, et in iniquitate sua quam operatus est, in ipsa morietur.
Ezekiel 33 14 Si autem dixero impio : Morte morieris : et egerit pœnitentiam a peccato suo, feceritque judicium et justitiam,
Ezekiel 33 15 et pignus restituerit ille impius, rapinamque reddiderit, in mandatis vitæ ambulaverit, nec fecerit quidquam injustum, vita vivet, et non morietur.
Ezekiel 33 16 Omnia peccata ejus, quæ peccavit, non imputabuntur ei : judicium et justitiam fecit : vita vivet.
Ezekiel 33 17 Et dixerunt filii populi tui : Non est æqui ponderis via Domini : et ipsorum via injusta est.
Ezekiel 33 18 Cum enim recesserit justus a justitia sua, feceritque iniquitates, morietur in eis.
Ezekiel 33 19 Et cum recesserit impius ab impietate sua, feceritque judicium et justitiam, vivet in eis.
Ezekiel 33 20 Et dicitis : Non est recta via Domini. Unumquemque juxta vias suas judicabo de vobis, domus Israël.
Ezekiel 33 21 Et factum est in duodecimo anno, in decimo mense, in quinta mensis transmigrationis nostræ, venit ad me qui fugerat de Jerusalem, dicens : Vastata est civitas.
Ezekiel 33 22 Manus autem Domini facta fuerat ad me vespere, antequam veniret qui fugerat : aperuitque os meum donec veniret ad me mane : et aperto ore meo, non silui amplius.
Ezekiel 33 23 Et factum est verbum Domini ad me, dicens :
Ezekiel 33 24 Fili hominis, qui habitant in ruinosis his super humum Israël, loquentes aiunt : Unus erat Abraham, et hæreditate possedit terram : nos autem multi sumus : nobis data est terra in possessionem.
Ezekiel 33 25 Idcirco dices ad eos : Hæc dicit Dominus Deus : Qui in sanguine comeditis, et oculos vestros levatis ad immunditias vestras, et sanguinem funditis, numquid terram hæreditate possidebitis ?
Ezekiel 33 26 stetistis in gladiis vestris, fecistis abominationes, et unusquisque uxorem proximi sui polluit : et terram hæreditate possidebitis ?
Ezekiel 33 27 Hæc dices ad eos : Sic dicit Dominus Deus : Vivo ego, quia qui in ruinosis habitant, gladio cadent : et qui in agro est, bestiis tradetur ad devorandum : qui autem in præsidiis et speluncis sunt, peste morientur.
Ezekiel 33 28 Et dabo terram in solitudinem et in desertum, et deficiet superba fortitudo ejus : et desolabuntur montes Israël, eo quod nullus sit qui per eos transeat :
Ezekiel 33 29 et scient quia ego Dominus, cum dedero terram eorum desolatam et desertam, propter universas abominationes suas, quas operati sunt.
Ezekiel 33 30 Et tu, fili hominis, filii populi tui, qui loquuntur de te juxta muros et in ostiis domorum, et dicunt unus ad alterum, vir ad proximum suum, loquentes : Venite, et audiamus quis sit sermo egrediens a Domino.
Ezekiel 33 31 Et veniunt ad te, quasi si ingrediatur populus, et sedent coram te populus meus : et audiunt sermones tuos, et non faciunt eos, quia in canticum oris sui vertunt illos, et avaritiam suam sequitur cor eorum.
Ezekiel 33 32 Et es eis quasi carmen musicum, quod suavi dulcique sono canitur : et audiunt verba tua, et non faciunt ea.
Ezekiel 33 33 Et cum venerit quod prædictum est (ecce enim venit), tunc scient quod prophetes fuerit inter eos.
Ezekiel 34 1 Et factum est verbum Domini ad me, dicens :
Ezekiel 34 2 Fili hominis, propheta de pastoribus Israël : propheta, et dices pastoribus : Hæc dicit Dominus Deus : Væ pastoribus Israël, qui pascebant semetipsos ! nonne greges a pastoribus pascuntur ?
Ezekiel 34 3 Lac comedebatis, et lanis operiebamini, et quod crassum erat occidebatis, gregem autem meum non pascebatis.
Ezekiel 34 4 Quod infirmum fuit non consolidastis, et quod ægrotum non sanastis : quod confractum est non alligastis, et quod abjectum est non reduxistis, et quod perierat non quæsistis : sed cum austeritate imperabatis eis, et cum potentia.
Ezekiel 34 5 Et dispersæ sunt oves meæ, eo quod non esset pastor : et factæ sunt in devorationem omnium bestiarum agri, et dispersæ sunt.
Ezekiel 34 6 Erraverunt greges mei in cunctis montibus, et in universo colle excelso : et super omnem faciem terræ dispersi sunt greges mei, et non erat qui requireret : non erat, inquam, qui requireret.
Ezekiel 34 7 Propterea, pastores, audite verbum Domini :
Ezekiel 34 8 Vivo ego, dicit Dominus Deus, quia pro eo quod facti sunt greges mei in rapinam, et oves meæ in devorationem omnium bestiarum agro, eo quod non esset pastor : neque enim quæsierunt pastores mei gregem meum, sed pascebant pastores semetipsos, et greges meos non pascebant :
Ezekiel 34 9 propterea, pastores, audite verbum Domini :
Ezekiel 34 10 Hæc dicit Dominus Deus : Ecce ego ipse super pastores : requiram gregem meum de manu eorum, et cessare faciam eos, ut ultra non pascant gregem, nec pascant amplius pastores semetipsos : et liberabo gregem meum de ore eorum, et non erit ultra eis in escam.
Ezekiel 34 11 Quia hæc dicit Dominus Deus : Ecce ego ipse requiram oves meas, et visitabo eas.
Ezekiel 34 12 Sicut visitat pastor gregem suum, in die quando fuerit in medio ovium suarum dissipatarum, sic visitabo oves meas, et liberabo eas de omnibus locis in quibus dispersæ fuerant in die nubis et caliginis.
Ezekiel 34 13 Et educam eas de populis, et congregabo eas de terris, et inducam eas in terram suam, et pascam eas in montibus Israël, in rivis, et in cunctis sedibus terræ.
Ezekiel 34 14 In pascuis uberrimis pascam eas, et in montibus excelsis Israël erunt pascua earum : ibi requiescent in herbis virentibus, et in pascuis pinguibus pascentur super montes Israël.
Ezekiel 34 15 Ego pascam oves meas, et ego eas accubare faciam, dicit Dominus Deus.
Ezekiel 34 16 Quod perierat requiram, et quod abjectum erat reducam, et quod confractum fuerat alligabo, et quod infirmum fuerat consolidabo, et quod pingue et forte custodiam : et pascam illas in judicio.
Ezekiel 34 17 Vos autem, greges mei, hæc dicit Dominus Deus : Ecce ego judico inter pecus et pecus, arietum et hircorum.
Ezekiel 34 18 Nonne satis vobis erat pascua bona depasci ? insuper et reliquias pascarum vestrarum conculcastis pedibus vestris : et cum purissimam aquam biberetis, reliquam pedibus vestris turbabatis :
Ezekiel 34 19 et oves meæ his quæ conculcata pedibus vestris fuerant, pascebantur : et quæ pedes vestri turbaverant, hæc bibebant.
Ezekiel 34 20 Propterea hæc dicit Dominus Deus ad vos : Ecce ego ipse judico inter pecus pingue et macilentum :
Ezekiel 34 21 pro eo quod lateribus et humeris impingebatis, et cornibus vestris ventilabatis omnia infirma pecora, donec dispergerentur foras,
Ezekiel 34 22 salvabo gregem meum, et non erit ultra in rapinam, et judicabo inter pecus et pecus.
Ezekiel 34 23 Et suscitabo super eas pastorem unum, qui pascat eas, servum meum David : ipse pascet eas, et ipse erit eis in pastorem.
Ezekiel 34 24 Ego autem Dominus ero eis in Deum, et servus meus David princeps in medio eorum : ego Dominus locutus sum.
Ezekiel 34 25 Et faciam cum eis pactum pacis, et cessare faciam bestias pessimas de terra : et qui habitant in deserto, securi dormient in saltibus.
Ezekiel 34 26 Et ponam eos in circuitu collis mei benedictionem : et deducam imbrem in tempore suo ; pluviæ benedictionis erunt.
Ezekiel 34 27 Et dabit lignum agri fructum suum, et terra dabit germen suum, et erunt in terra sua absque timore, et scient quia ego Dominus, cum contrivero catenas jugi eorum, et eruero eos de manu imperantium sibi.
Ezekiel 34 28 Et non erunt ultra in rapinam in gentibus, neque bestiæ terræ devorabunt eos : sed habitabunt confidenter absque ullo terrore.
Ezekiel 34 29 Et suscitabo eis germen nominatum, et non erunt ultra imminuti fame in terra, neque portabunt ultra opprobrium gentium.
Ezekiel 34 30 Et scient quia ego Dominus Deus eorum cum eis, et ipsi populus meus domus Israël, ait Dominus Deus.
Ezekiel 34 31 Vos autem, greges mei, greges pascuæ meæ, homines estis : et ego Dominus Deus vester, dicit Dominus Deus.
Ezekiel 35 1 Et factus est sermo Domini ad me, dicens :
Ezekiel 35 2 Fili hominis, pone faciem tuam adversum montem Seir, et prophetabis de eo, et dices illi :
Ezekiel 35 3 Hæc dicit Dominus Deus : Ecce ego ad te, mons Seir : et extendam manum meam super te, et dabo te desolatum atque desertum.
Ezekiel 35 4 Urbes tuas demoliar, et tu desertus eris : et scies quia ego Dominus.
Ezekiel 35 5 Eo quod fueris inimicus sempiternus, et concluseris filios Israël in manus gladii in tempore afflictionis eorum, in tempore iniquitatis extremæ :
Ezekiel 35 6 propterea vivo ego, dicit Dominus Deus, quoniam sanguini tradam te, et sanguis te persequetur : et cum sanguinem oderis, sanguis persequetur te.
Ezekiel 35 7 Et dabo montem Seir desolatum atque desertum : et auferam de eo euntem et redeuntem.
Ezekiel 35 8 Et implebo montes ejus occisorum suorum : in collibus tuis, et in vallibus tuis atque in torrentibus, interfecti gladio cadent.
Ezekiel 35 9 In solitudines sempiternas tradam te, et civitates tuæ non habitabuntur : et scietis quia ego Dominus Deus.
Ezekiel 35 10 Eo quod dixeris : Duæ gentes et duæ terræ meæ erunt, et hæreditate possidebo eas, cum Dominus esset ibi :
Ezekiel 35 11 propterea vivo ego, dicit Dominus Deus, quia faciam juxta iram tuam, et secundum zelum tuum, quem fecisti odio habens eos : et notus efficiar per eos, cum te judicavero.
Ezekiel 35 12 Et scies quia ego Dominus audivi universa opprobria tua, quæ locutus es de montibus Israël, dicens : Deserti ; nobis ad devorandum dati sunt.
Ezekiel 35 13 Et insurrexistis super me ore vestro, et derogastis adversum me verba vestra : ego audivi.
Ezekiel 35 14 Hæc dicit Dominus Deus : Lætante universa terra, in solitudinem te redigam,
Ezekiel 35 15 sicuti gavisus es super hæreditatem domus Israël, eo quod fuerit dissipata, sic faciam tibi : dissipatus eris, mons Seir, et Idumæa omnis : et scient quia ego Dominus.
Ezekiel 36 1 Tu autem, fili hominis, propheta super montes Israël, et dices : Montes Israël, audite verbum Domini.
Ezekiel 36 2 Hæc dicit Dominus Deus : Eo quod dixerit inimicus de vobis : Euge, altitudines sempiternæ in hæreditatem datæ sunt nobis :
Ezekiel 36 3 propterea vaticinare, et dic : Hæc dicit Dominus Deus : Pro eo quod desolati estis, et conculcati per circuitum, et facti in hæreditatem reliquis gentibus, et ascendistis super labium linguæ et opprobrium populi,
Ezekiel 36 4 propterea, montes Israël, audite verbum Domini Dei. Hæc dicit Dominus Deus montibus et collibus, torrentibus, vallibusque et desertis, parietinis et urbibus derelictis, quæ depopulatæ sunt et subsannatæ a reliquis gentibus per circuitum.
Ezekiel 36 5 Propterea hæc dicit Dominus Deus : Quoniam in igne zeli mei locutus sum de reliquis gentibus, et de Idumæa universa, quæ dederunt terram meam sibi in hæreditatem cum gaudio, et toto corde et ex animo, et ejecerunt eam ut vastarent :
Ezekiel 36 6 idcirco vaticinare super humum Israël, et dices montibus et collibus, jugis et vallibus : Hæc dicit Dominus Deus : Ecce ego in zelo meo et in furore meo locutus sum, eo quod confusionem gentium sustinueritis.
Ezekiel 36 7 Idcirco hæc dicit Dominus Deus : Ego levavi manum meam, ut gentes quæ in circuitu vestro sunt, ipsæ confusionem suam portent.
Ezekiel 36 8 Vos autem, montes Israël, ramos vestros germinetis, et fructum vestrum afferatis populo meo Israël : prope enim est ut veniat.
Ezekiel 36 9 Quia ecce ego ad vos, et convertar ad vos : et arabimini, et accipietis sementem.
Ezekiel 36 10 Et multiplicabo in vobis homines, omnemque domum Israël : et habitabuntur civitates, et ruinosa instaurabuntur.
Ezekiel 36 11 Et replebo vos hominibus et jumentis : et multiplicabuntur, et crescent : et habitare vos faciam sicut a principio, bonisque donabo majoribus quam habuistis ab initio : et scietis quia ego Dominus.
Ezekiel 36 12 Et adducam super vos homines, populum meum Israël, et hæreditate possidebunt te : et eris eis in hæreditatem, et non addes ultra ut absque eis sis.
Ezekiel 36 13 Hæc dicit Dominus Deus : Pro eo quod dicunt de vobis : Devoratrix hominum es, et suffocans gentem tuam,
Ezekiel 36 14 propterea homines non comedes amplius, et gentem tuam non necabis ultra, ait Dominus Deus.
Ezekiel 36 15 Nec auditam faciam in te amplius confusionem gentium, et opprobrium populorum nequaquam portabis : et gentem tuam non amittes amplius, ait Dominus Deus.
Ezekiel 36 16 Et factum est verbum Domini ad me, dicens :
Ezekiel 36 17 Fili hominis, domus Israël habitaverunt in humo sua, et polluerunt eam in viis suis et in studiis suis : juxta immunditiam menstruatæ facta est via eorum coram me.
Ezekiel 36 18 Et effudi indignationem meam super eos pro sanguine quem fuderunt super terram, et in idolis suis polluerunt eam.
Ezekiel 36 19 Et dispersi eos in gentes, et ventilati sunt in terras : juxta vias eorum et adinventiones eorum judicavi eos.
Ezekiel 36 20 Et ingressi sunt ad gentes ad quas introierunt : et polluerunt nomen sanctum meum, cum diceretur de eis : Populus Domini iste est, et de terra ejus egressi sunt.
Ezekiel 36 21 Et peperci nomini sancto meo, quod polluerat domus Israël in gentibus ad quas ingressi sunt.
Ezekiel 36 22 Idcirco dices domui Israël : Hæc dicit Dominus Deus : Non propter vos ego faciam, domus Israël, sed propter nomen sanctum meum, quod polluistis in gentibus ad quas intrastis.
Ezekiel 36 23 Et sanctificabo nomen meum magnum, quod pollutum est inter gentes, quod polluistis in medio earum, ut sciant gentes quia ego Dominus, ait Dominus exercituum, cum sanctificatus fuero in vobis coram eis.
Ezekiel 36 24 Tollam quippe vos de gentibus, et congregabo vos de universis terris, et adducam vos in terram vestram.
Ezekiel 36 25 Et effundam super vos aquam mundam, et mundabimini ab omnibus inquinamentis vestris, et ab universis idolis vestris mundabo vos.
Ezekiel 36 26 Et dabo vobis cor novum, et spiritum novum ponam in medio vestri : et auferam cor lapideum de carne vestra, et dabo vobis cor carneum.
Ezekiel 36 27 Et spiritum meum ponam in medio vestri : et faciam ut in præceptis meis ambuletis, et judicia mea custodiatis et operemini.
Ezekiel 36 28 Et habitabitis in terra quam dedi patribus vestris : et eritis mihi in populum, et ego ero vobis in Deum.
Ezekiel 36 29 Et salvabo vos ex universis inquinamentis vestris : et vocabo frumentum et multiplicabo illud, et non imponam vobis famem.
Ezekiel 36 30 Et multiplicabo fructum ligni, et genimina agri, ut non portetis ultra opprobrium famis in gentibus.
Ezekiel 36 31 Et recordabimini viarum vestrarum pessimarum, studiorumque non bonorum : et displicebunt vobis iniquitates vestræ et scelera vestra.
Ezekiel 36 32 Non propter vos ego faciam, ait Dominus Deus : notum sit vobis : confundimini, et erubescite super viis vestris, domus Israël.
Ezekiel 36 33 Hæc dicit Dominus Deus : In die qua mundavero vos ex omnibus iniquitatibus vestris, et inhabitari fecero urbes, et instauravero ruinosa,
Ezekiel 36 34 et terra deserta fuerit exculta, quæ quondam erat desolata in oculis omnis viatoris,
Ezekiel 36 35 dicent : Terra illa inculta facta est ut hortus voluptatis : et civitates desertæ, et destitutæ atque suffossæ, munitæ sederunt.
Ezekiel 36 36 Et scient gentes quæcumque derelictæ fuerint in circuitu vestro, quia ego Dominus ædificavi dissipata, plantavique inculta : ego Dominus locutus sim, et fecerim.
Ezekiel 36 37 Hæc dicit Dominus Deus : Adhuc in hoc invenient me domus Israël, ut faciam eis : multiplicabo eos sicut gregem hominum,
Ezekiel 36 38 ut gregem sanctum, ut gregem Jerusalem in solemnitatibus ejus : sic erunt civitates desertæ, plenæ gregibus hominum : et scient quia ego Dominus.
Ezekiel 37 1 Facta est super me manus Domini, et eduxit me in spiritu Domini, et dimisit me in medio campi, qui erat plenus ossibus.
Ezekiel 37 2 Et circumduxit me per ea in gyro : erant autem multa valde super faciem campi, siccaque vehementer.
Ezekiel 37 3 Et dixit ad me : Fili hominis, putasne vivent ossa ista ? Et dixi : Domine Deus, tu nosti.
Ezekiel 37 4 Et dixit ad me : Vaticinare de ossibus istis, et dices eis : Ossa arida, audite verbum Domini.
Ezekiel 37 5 Hæc dicit Dominus Deus ossibus his : Ecce ego intromittam in vos spiritum, et vivetis.
Ezekiel 37 6 Et dabo super vos nervos, et succrescere faciam super vos carnes, et superextendam in vobis cutem, et dabo vobis spiritum, et vivetis : et scietis quia ego Dominus.
Ezekiel 37 7 Et prophetavi sicut præceperat mihi : factus est autem sonitus, prophetante me, et ecce commotio : et accesserunt ossa ad ossa, unumquodque ad juncturam suam.
Ezekiel 37 8 Et vidi, et ecce super ea nervi et carnes ascenderunt, et extenta est in eis cutis desuper, et spiritum non habebant.
Ezekiel 37 9 Et dixit ad me : Vaticinare ad spiritum : vaticinare, fili hominis, et dices ad spiritum : Hæc dicit Dominus Deus : A quatuor ventis veni, spiritus, et insuffla super interfectos istos, et reviviscant.
Ezekiel 37 10 Et prophetavi sicut præceperat mihi : et ingressus est in ea spiritus, et vixerunt : steteruntque super pedes suos, exercitus grandis nimis valde.
Ezekiel 37 11 Et dixit ad me : Fili hominis, ossa hæc universa, domus Israël est. Ipsi dicunt : Aruerunt ossa nostra, et periit spes nostra, et abscissi sumus.
Ezekiel 37 12 Propterea vaticinare, et dices ad eos : Hæc dicit Dominus Deus : Ecce ego aperiam tumulos vestros, et educam vos de sepulchris vestris, populus meus, et inducam vos in terram Israël.
Ezekiel 37 13 Et scietis quia ego Dominus, cum aparuero sepulchra vestra, et eduxero vos de tumulis vestris, popule meus,
Ezekiel 37 14 et dedero spiritum meum in vobis, et vixeritis : et requiescere vos faciam super humum vestram, et scietis quia ego Dominus locutus sum, et feci, ait Dominus Deus.
Ezekiel 37 15 Et factus est sermo Domini ad me, dicens :
Ezekiel 37 16 Et tu, fili hominis, sume tibi lignum unum, et scribe super illud : Judæ, et filiorum Israël sociorum ejus : et tolle lignum alterum, et scribe super illud : Joseph, ligno Ephraim, et cunctæ domui Israël sociorumque ejus.
Ezekiel 37 17 Et adjunge illa unum ad alterum tibi in lignum unum : et erunt in unionem in manu tua.
Ezekiel 37 18 Cum autem dixerint ad te filii populi tui loquentes : Nonne indicas nobis quid in his tibi velis ?
Ezekiel 37 19 loqueris ad eos : Hæc dicit Dominus Deus : Ecce ego assumam lignum Joseph, quod est in manu Ephraim, et tribus Israël, quæ sunt ei adjunctæ, et dabo eas pariter cum ligno Juda, et faciam eas in lignum unum : et erunt unum in manu ejus.
Ezekiel 37 20 Erunt autem ligna super quæ scripseris in manu tua, in oculis eorum.
Ezekiel 37 21 Et dices ad eos : Hæc dicit Dominus Deus : Ecce ego assumam filios Israël de medio nationum ad quas abierunt : et congregabo eos undique, et adducam eos ad humum suam.
Ezekiel 37 22 Et faciam eos in gentem unam in terra in montibus Israël, et rex unus erit omnibus imperans : et non erunt ultra duæ gentes, nec dividentur amplius in duo regna :
Ezekiel 37 23 neque polluentur ultra in idolis suis, et abominationibus suis, et cunctis iniquitatibus suis : et salvos eos faciam de universis sedibus in quibus peccaverunt, et emundabo eos : et erunt mihi populus, et ego ero eis Deus.
Ezekiel 37 24 Et servus meus David rex super eos, et pastor unus erit omnium eorum. In judiciis meis ambulabunt, et mandata mea custodient, et facient ea.
Ezekiel 37 25 Et habitabunt super terram quam dedi servo meo Jacob, in qua habitaverunt patres vestri : et habitabunt super eam ipsi, et filii eorum, et filii filiorum eorum, usque in sempiternum : et David servus meus princeps eorum in perpetuum.
Ezekiel 37 26 Et percutiam illis fœdus pacis : pactum sempiternum erit eis. Et fundabo eos, et multiplicabo, et dabo sanctificationem meam in medio eorum in perpetuum.
Ezekiel 37 27 Et erit tabernaculum meum in eis : et ero eis Deus, et ipsi erunt mihi populus.
Ezekiel 37 28 Et scient gentes quia ego Dominus sanctificator Israël, cum fuerit sanctificatio mea in medio eorum in perpetuum.
Ezekiel 38 1 Et factus est sermo Domini ad me, dicens :
Ezekiel 38 2 Fili hominis, pone faciem tuam contra Gog, terram Magog, principem capitis Mosoch et Thubal, et vaticinare de eo.
Ezekiel 38 3 Et dices ad eum : Hæc dicit Dominus Deus : Ecce ego ad te, Gog, principem capitis Mosoch et Thubal,
Ezekiel 38 4 et circumagam te, et ponam frenum in maxillis tuis : et educam te, et omnem exercitum tuum, equos et equites vestitos loricis universos, multitudinem magnam, hastam et clypeum arripientium et gladium.
Ezekiel 38 5 Persæ, Æthiopes, et Libyes cum eis, omnes scutati et galeati.
Ezekiel 38 6 Gomer et universa agmina ejus, domus Thogorma, latera aquilonis, et totum robur ejus, populique multi tecum.
Ezekiel 38 7 Præpara et instrue te, et omnem multitudinem tuam quæ coacervata est ad te, et esto eis in præceptum.
Ezekiel 38 8 Post dies multos visitaberis : in novissimo annorum venies ad terram quæ reversa est a gladio, et congregata est de populis multis ad montes Israël, qui fuerunt deserti jugiter : hæc de populis educta est, et habitabunt in ea confidenter universi.
Ezekiel 38 9 Ascendens autem quasi tempestas venies, et quasi nubes, ut operias terram, tu et omnia agmina tua, et populi multi tecum.
Ezekiel 38 10 Hæc dicit Dominus Deus : In die illa, ascendent sermones super cor tuum, et cogitabis cogitationem pessimam :
Ezekiel 38 11 et dices : Ascendam ad terram absque muro : veniam ad quiescentes habitantesque secure : hi omnes habitant sine muro, vectes et portæ non sunt eis :
Ezekiel 38 12 ut diripias spolia, et invadas prædam, ut inferas manum tuam super eos qui deserti fuerant, et postea restituti, et super populum qui est congregatus ex gentibus, qui possidere cœpit et esse habitator umbilici terræ.
Ezekiel 38 13 Saba, et Dedan, et negotiatores Tharsis, et omnes leones ejus, dicent tibi : Numquid ad sumenda spolia tu venis ? ecce ad diripiendam prædam congregasti multitudinem tuam, ut tollas argentum et aurum, et auferas supellectilem atque substantiam, et diripias manubias infinitas.
Ezekiel 38 14 Propterea vaticinare, fili hominis, et dices ad Gog : Hæc dicit Dominus Deus : Numquid non in die illo, cum habitaverit populus meus Israël confidenter, scies ?
Ezekiel 38 15 et venies de loco tuo a lateribus aquilonis, tu et populi multi tecum, ascensores equorum universi, cœtus magnus, et exercitus vehemens.
Ezekiel 38 16 Et ascendes super populum meum Israël quasi nubes, ut operias terram. In novissimis diebus erit, et adducam te super terram meam : ut sciant gentes me cum sanctificatus fuero in te in oculis eorum, o Gog !
Ezekiel 38 17 Hæc dicit Dominus Deus : Tu ergo ille es, de quo locutus sum in diebus antiquis, in manu servorum meorum prophetarum Israël, qui prophetaverunt in diebus illorum temporum, ut adducerem te super eos.
Ezekiel 38 18 Et erit in die illa, in die adventus Gog super terram Israël, ait Dominus Deus, ascendet indignatio mea in furore meo.
Ezekiel 38 19 Et in zelo meo, in igne iræ meæ locutus sum, quia in die illa erit commotio magna super terram Israël :
Ezekiel 38 20 et commovebuntur a facie mea pisces maris, et volucres cæli, et bestiæ agri, et omne reptile quod movetur super humum, cunctique homines qui sunt super faciem terræ : et subvertentur montes, et cadent sepes, et omnis murus corruet in terram.
Ezekiel 38 21 Et convocabo adversus eum in cunctis montibus meis gladium, ait Dominus Deus : gladius uniuscujusque in fratrem suum dirigetur.
Ezekiel 38 22 Et judicabo eum peste, et sanguine, et imbre vehementi, et lapidibus immensis : ignem et sulphur pluam super eum, et super exercitum ejus, et super populos multos qui sunt cum eo.
Ezekiel 38 23 Et magnificabor, et sanctificabor, et notus ero in oculis multarum gentium : et scient quia ego Dominus.
Ezekiel 39 1 Tu autem, fili hominis, vaticinare adversum Gog, et dices : Hæc dicit Dominus Deus : Ecce ego super te, Gog, principem capitis Mosoch et Thubal.
Ezekiel 39 2 Et circumagam te, et educam te, et ascendere te faciam de lateribus aquilonis, et adducam te super montes Israël.
Ezekiel 39 3 Et percutiam arcum tuum in manu sinistra tua, et sagittas tuas de manu dextera tua dejiciam.
Ezekiel 39 4 Super montes Israël cades tu, et omnia agmina tua, et populi tui qui sunt tecum : feris, avibus, omnique volatili et bestiis terræ dedi te ad devorandum.
Ezekiel 39 5 Super faciem agri cades, quia ego locutus sum, ait Dominus Deus.
Ezekiel 39 6 Et immittam ignem in Magog, et in his qui habitant in insulis confidenter : et scient quia ego Dominus.
Ezekiel 39 7 Et nomen sanctum meum notum faciam in medio populi mei Israël, et non polluam nomen sanctum meum amplius : et scient gentes quia ego Dominus, Sanctus Israël.
Ezekiel 39 8 Ecce venit, et factum est, ait Dominus Deus : hæc est dies de qua locutus sum.
Ezekiel 39 9 Et egredientur habitatores de civitatibus Israël, et succendent et comburent arma, clypeum et hastas, arcum et sagittas, et baculos manuum et contos : et succendent ea igni septem annis.
Ezekiel 39 10 Et non portabunt ligna de regionibus, neque succident de saltibus, quoniam arma succendent igni, et deprædabuntur eos quibus prædæ fuerant, et diripient vastatores suos, ait Dominus Deus.
Ezekiel 39 11 Et erit in die illa : dabo Gog locum nominatum sepulchrum in Israël, vallem viatorum ad orientem maris, quæ obstupescere faciet prætereuntes : et sepelient ibi Gog, et omnem multitudinem ejus, et vocabitur vallis multitudinis Gog.
Ezekiel 39 12 Et sepelient eos domus Israël, ut mundent terram septem mensibus.
Ezekiel 39 13 Sepeliet autem eum omnis populus terræ : et erit eis nominata dies in qua glorificatus sum, ait Dominus Deus.
Ezekiel 39 14 Et viros jugiter constituent lustrantes terram, qui sepeliant et requirant eos qui remanserant super faciem terræ, ut emundent eam : post menses autem septem quærere incipient.
Ezekiel 39 15 Et circuibunt peragrantes terram : cumque viderint os hominis, statuent juxta illud titulum, donec sepeliant illud pollinctores in valle multitudinis Gog.
Ezekiel 39 16 Nomen autem civitatis Amona, et mundabunt terram.
Ezekiel 39 17 Tu ergo, fili hominis, hæc dicit Dominus Deus : Dic omni volucri, et universis avibus, cunctisque bestiis agri : Convenite, properate, concurrite undique ad victimam meam, quam ego immolo vobis, victimam grandem super montes Israël, ut comedatis carnem, et bibatis sanguinem.
Ezekiel 39 18 Carnes fortium comedetis, et sanguinem principum terræ bibetis, arietum, et agnorum, et hircorum, taurorumque et altilium, et pinguium omnium.
Ezekiel 39 19 Et comedetis adipem in saturitatem, et bibetis sanguinem in ebrietatem, de victima quam ego immolabo vobis :
Ezekiel 39 20 et saturabimini super mensam meam de equo, et equite forti, et de universis viris bellatoribus, ait Dominus Deus.
Ezekiel 39 21 Et ponam gloriam meam in gentibus : et videbunt omnes gentes judicium meum quod fecerim, et manum meam quam posuerim super eos.
Ezekiel 39 22 Et scient domus Israël quia ego Dominus Deus eorum, a die illa et deinceps.
Ezekiel 39 23 Et scient gentes quoniam in iniquitate sua capta sit domus Israël, eo quod dereliquerint me, et absconderim faciem meam ab eos, et tradiderim eos in manus hostium, et ceciderint in gladio universi.
Ezekiel 39 24 Juxta immunditiam eorum et scelus feci eis, et abscondi faciem meam ab illis.
Ezekiel 39 25 Propterea hæc dicit Dominus Deus : Nunc reducam captivitatem Jacob, et miserebor omnis domus Israël, et assumam zelum pro nomine sancto meo.
Ezekiel 39 26 Et portabunt confusionem suam, et omnem prævaricationem qua prævaricati sunt in me, cum habitaverint in terra sua confidenter, neminem formidantes :
Ezekiel 39 27 et reduxero eos de populis, et congregavero de terris inimicorum suorum, et sanctificatus fuero in eis, in oculis gentium plurimarum.
Ezekiel 39 28 Et scient quia ego Dominus Deus eorum, eo quod transtulerim eos in nationes, et congregaverim eos super terram suam, et non dereliquerim quemquam ex eis ibi.
Ezekiel 39 29 Et non abscondam ultra faciem meam ab eis, eo quod effuderim spiritum meum super omnem domum Israël, ait Dominus Deus.
Ezekiel 40 1 In vigesimo quinto anno transmigrationis nostræ, in exordio anni, decima mensis, quartodecimo anno postquam percussa est civitas, in ipsa hac die, facta est super me manus Domini, et adduxit me illuc.
Ezekiel 40 2 In visionibus Dei adduxit me in terram Israël, et dimisit me super montem excelsum nimis, super quem erat quasi ædificium civitatis vergentis ad austrum.
Ezekiel 40 3 Et introduxit me illuc : et ecce vir cujus erat species quasi species æris, et funiculus lineus in manu ejus, et calamus mensuræ in manu ejus : stabat autem in porta.
Ezekiel 40 4 Et locutus est ad me idem vir : Fili hominis, vide oculis tuis, et auribus tuis audi, et pone cor tuum in omnia quæ ego ostendam tibi, quia ut ostendantur tibi adductus es huc ; annuntia omnia quæ tu vides domui Israël.
Ezekiel 40 5 Et ecce murus forinsecus in circuitu domus undique : et in manu viri calamus mensuræ sex cubitorum et palmo : et mensus est latitudinem ædificii calamo uno, altitudinem quoque calamo uno.
Ezekiel 40 6 Et venit ad portam quæ respiciebat viam orientalem, et ascendit per gradus ejus : et mensus est limen portæ calamo uno latitudinem, id est, limen unum calamo uno in latitudine.
Ezekiel 40 7 Et thalamum uno calamo in longum, et uno calamo in latum : et inter thalamos, quinque cubitos.
Ezekiel 40 8 Et limen portæ, juxta vestibulum portæ intrinsecus, calamo uno.
Ezekiel 40 9 Et mensus est vestibulum portæ octo cubitorum, et frontem ejus duobus cubitis : vestibulum autem portæ erat intrinsecus.
Ezekiel 40 10 Porro thalami portæ ad viam orientalem, tres hinc et tres inde : mensura una trium, et mensura una frontium ex utraque parte.
Ezekiel 40 11 Et mensus est latitudinem liminis portæ decem cubitorum, et longitudinem portæ tredecim cubitorum.
Ezekiel 40 12 Et marginem ante thalamos, cubiti unius, et cubitus unus finis utrimque : thalami autem sex cubitorum erant hinc et inde.
Ezekiel 40 13 Et mensus est portam a tecto thalami usque ad tectum ejus, latitudinem viginti quinque cubitorum, ostium contra ostium.
Ezekiel 40 14 Et fecit frontes per sexaginta cubitos, et ad frontem atrium portæ undique per circuitum.
Ezekiel 40 15 Et ante faciem portæ quæ pertingebat usque ad faciem vestibuli portæ interioris, quinquagita cubitos.
Ezekiel 40 16 Et fenestras obliquas in thalamis et in frontibus eorum, quæ erant intra portam undique per circuitum : similiter autem erant et in vestibulis fenestræ per gyrum intrinsecus, et ante frontes pictura palmarum.
Ezekiel 40 17 Et eduxit me ad atrium exterius : et ecce gazophylacia, et pavimentum stratum lapide in atrio per circuitum : triginta gazophylacia in circuitu pavimenti.
Ezekiel 40 18 Et pavimentum in fronte portarum, secundum longitudinem portarum erat inferius.
Ezekiel 40 19 Et mensus est latitudinem a facie portæ inferioris usque ad frontem atrii interioris extrinsecus : centum cubitos ad orientem et ad aquilonem.
Ezekiel 40 20 Portam quoque quæ respiciebat viam aquilonis atrii exterioris, mensus est tam in longitudine quam in latitudine.
Ezekiel 40 21 Et thalamos ejus tres hinc et tres inde, et frontem ejus et vestibulum ejus secundum mensuram portæ prioris, quinquaginta cubitorum longitudinem ejus, et latitudinem viginti quinque cubitorum.
Ezekiel 40 22 Fenestræ autem ejus, et vestibulum, et sculpturæ secundum mensuram portæ quæ respiciebat ad orientem : et septem graduum erat ascensus ejus, et vestibulum ante eam.
Ezekiel 40 23 Et porta atrii interioris contra portam aquilonis, et orientalem : et mensus est a porta usque ad portam centum cubitos.
Ezekiel 40 24 Et eduxit me ad viam australem : et ecce porta quæ respiciebat ad austrum : et mensus est frontem ejus, et vestibulum ejus, juxta mensuras superiores.
Ezekiel 40 25 Et fenestras ejus, et vestibula in circuitu, sicut fenestras ceteras : quinquaginta cubitorum longitudine, et latitudine viginti quinque cubitorum.
Ezekiel 40 26 Et in gradibus septem ascendebatur ad eam : et vestibulum ante fores ejus : et cælatæ palmæ erant, una hinc, et altera inde, in fronte ejus.
Ezekiel 40 27 Et porta atrii interioris in via australi : et mensus est a porta usque ad portam in via australi, centum cubitos.
Ezekiel 40 28 Et introduxit me in atrium interius ad portam australem : et mensus est portam juxta mensuras superiores.
Ezekiel 40 29 Thalamum ejus, et frontem ejus, et vestibulum ejus eisdem mensuris, et fenestras ejus, et vestibulum ejus in circuitu, quinquaginta cubitos longitudinis, et latitudinis viginti quinque cubitos.
Ezekiel 40 30 Et vestibulum per gyrum longitudine viginti quinque cubitorum, et latitudine quinque cubitorum :
Ezekiel 40 31 et vestibulum ejus ad atrium exterius, et palmas ejus in fronte : et octo gradus erant quibus ascendebatur per eam.
Ezekiel 40 32 Et introduxit me in atrium interius, per viam orientalem : et mensus est portam secundum mensuras superiores.
Ezekiel 40 33 Thalamum ejus, et frontem ejus, et vestibulum ejus, sicut supra : et fenestras ejus, et vestibula ejus in circuitu, longitudine quinquaginta cubitorum, et latitudine viginti quinque cubitorum.
Ezekiel 40 34 Et vestibulum ejus, id est, atrii exterioris, et palmæ cælatæ in fronte ejus, hinc et inde : et in octo gradibus ascensus ejus.
Ezekiel 40 35 Et introduxit me ad portam quæ respiciebat ad aquilonem : et mensus est secundum mensuras superiores.
Ezekiel 40 36 Thalamum ejus, et frontem ejus, et vestibulum ejus, et fenestras ejus per circuitum, longitudine quinquaginta cubitorum, et latitudine viginti quinque cubitorum.
Ezekiel 40 37 Et vestibulum ejus respiciebat ad atrium exterius : et cælatura palmarum in fronte ejus, hinc et inde : et in octo gradibus ascensus ejus.
Ezekiel 40 38 Et per singula gazophylacia ostium in frontibus portarum : ibi lavabant holocaustum.
Ezekiel 40 39 Et in vestibulo portæ, duæ mensæ hinc, et duæ mensæ inde, ut immoletur super eas holocaustum, et pro peccato et pro delicto.
Ezekiel 40 40 Et ad latus exterius, quod ascendit ad ostium portæ quæ pergit ad aquilonem, duæ mensæ : et ad latus alterum, ante vestibulum portæ, duæ mensæ :
Ezekiel 40 41 quatuor mensæ hinc, et quatuor mensæ inde : per latera portæ octo mensæ erant, super quas immolabant.
Ezekiel 40 42 Quatuor autem mensæ ad holocaustum de lapidibus quadris exstructæ, longitudine cubiti unius et dimidii, et latitudine cubiti unius et dimidii, et altitudine cubiti unius : super quas ponant vasa in quibus immolantur holocaustum et victima.
Ezekiel 40 43 Et labia earum palmi unius, reflexa intrinsecus per circuitum : super mensas autem carnes oblationis.
Ezekiel 40 44 Et extra portam interiorem, gazophylacia cantorum in atrio interiori, quod erat in latere portæ respicientis ad aquilonem : et facies eorum contra viam australem : una ex latere portæ orientalis, quæ respiciebat ad viam aquilonis.
Ezekiel 40 45 Et dixit ad me : Hoc est gazophylacium, quod respicit viam meridianam : sacerdotum erit, qui excubant in custodiis templi.
Ezekiel 40 46 Porro gazophylacium, quod respicit ad viam aquilonis, sacerdotum erit, qui excubant ad ministerium altaris : isti sunt filii Sadoc, qui accedunt de filiis Levi ad Dominum ut ministrent ei.
Ezekiel 40 47 Et mensus est atrium longitudine centum cubitorum, et latitudine centum cubitorum per quadrum : et altare ante faciem templi.
Ezekiel 40 48 Et introduxit me in vestibulum templi : et mensus est vestibulum quinque cubitis hinc, et quinque cubitis inde : et latitudinem portæ trium cubitorum hinc, et trium cubitorum inde.
Ezekiel 40 49 Longitudinem autem vestibuli viginti cubitorum, et latitudinem undecim cubitorum, et octo gradibus ascendebatur ad eam. Et columnæ erant in frontibus : una hinc, et altera inde.
Ezekiel 41 1 Et introduxit me in templum, et mensus est frontes, sex cubitos latitudinis hinc, et sex cubitos latitudinis inde, latitudinem tabernaculi.
Ezekiel 41 2 Et latitudo portæ, decem cubitorum erat : et latera portæ, quinque cubitis hinc, et quinque cubitis inde : et mensus est longitudinem ejus quadraginta cubitoum, et latitudinem viginti cubitorum.
Ezekiel 41 3 Et introgressus intrinsecus, mensus est in fronte portæ duos cubitos : et portam, sex cubitorum : et latitudinem portæ septem cubitorum.
Ezekiel 41 4 Et mensus est longitudinem ejus viginti cubitorum, et latitudinem ejus viginti cubitorum, ante faciem templi. Et dixit ad me : Hoc est Sanctum sanctorum.
Ezekiel 41 5 Et mensus est parietem domus sex cubitorum : et latitudinem lateris quatuor cubitorum undique per circuitum domus.
Ezekiel 41 6 Latera autem, latus ad latus, bis triginta tria : et erant eminentia, quæ ingrederentur per parietem domus, in lateribus per circuitum, ut continerent, et non attingerent parietem templi.
Ezekiel 41 7 Et platea erat in rotundum, ascendens sursum per cochleam, et in cœnaculum templi deferebat per gyrum : idcirco latius erat templum in superioribus : et sic de inferioribus ascendebatur ad superiora in medium.
Ezekiel 41 8 Et vidi in domo altitudinem per circuitum, fundata latera ad mensuram calami sex cubitorum spatio :
Ezekiel 41 9 et latitudinem per parietem lateris forinsecus quinque cubitorum : et erat interior domus in lateribus domus.
Ezekiel 41 10 Et inter gazophylacia latitudinem viginti cubitorum in circuitu domus undique,
Ezekiel 41 11 et ostium lateris ad orationem : ostium unum ad viam aquilonis, et ostium unum ad viam australem : et latitudinem loci ad orationem, quinque cubitorum in circuitu.
Ezekiel 41 12 Et ædificium, quod erat separatum, versumque ad viam respicientem ad mare, latitudinis septuaginta cubitorum : paries autem ædificii, quinque cubitorum latitudinis per circuitum : et longitudo ejus nonaginta cubitorum.
Ezekiel 41 13 Et mensus est domus longitudinem, centum cubitorum : et quod separatum erat ædificium, et parietes ejus, longitudinis centum cubitorum.
Ezekiel 41 14 Latitudo autem ante faciem domus, et ejus quod erat separatum contra orientem, centum cubitorum.
Ezekiel 41 15 Et mensus est longitudinem ædificii contra faciem ejus, quod erat separatum ad dorsum : ethecas ex utraque parte centum cubitorum : et templum interius, et vestibula atrii.
Ezekiel 41 16 Limina, et fenestras obliquas, et ethecas in circuitu per tres partes, contra uniuscujusque limen, stratumque ligno per gyrum in circuitu : terra autem usque ad fenestras, et fenestræ clausæ super ostia.
Ezekiel 41 17 Et usque ad domum interiorem, et forinsecus per omnem parietem in circuitu intrinsecus, et forinsecus, ad mensuram.
Ezekiel 41 18 Et fabrefacta cherubim et palmæ : et palma inter cherub et cherub, duasque facies habebat cherub.
Ezekiel 41 19 Faciem hominis juxta palmam ex hac parte, et faciem leonis juxta palmam ex alia parte : expressam per omnem domum in circuitu.
Ezekiel 41 20 De terra usque ad superiora portæ, cherubim, et palmæ cælatæ erant in pariete templi.
Ezekiel 41 21 Limen quadrangulum, et facies sanctuarii, aspectus contra aspectum.
Ezekiel 41 22 Altaris lignei trium cubitorum altitudo : et longitudo ejus duorum cubitorum : et anguli ejus, et longitudo ejus, et parietes ejus lignei. Et locutus est ad me : Hæc est mensa coram Domino.
Ezekiel 41 23 Et duo ostia erant in templo et in sanctuario.
Ezekiel 41 24 Et in duobus ostiis ex utraque parte bina erant ostiola quæ in se invicem plicabantur : bina enim ostia erant ex utraque parte ostiorum.
Ezekiel 41 25 Et cælata erant in ipsis ostiis templi cherubim, et sculpturæ palmarum, sicut in parietibus quoque expressæ erant : quam ob rem et grossiora erant ligna in vestibuli fronte forinsecus.
Ezekiel 41 26 Super quæ fenestræ obliquæ, et similitudo palmarum hinc atque inde in humerulis vestibuli, secundum latera domus, latitudinemque parietum.
Ezekiel 42 1 Et eduxit me in atrium exterius, per viam ducentem ad aquilonem, et introduxit me in gazophylacium quod erat contra separatum ædificium, et contra ædem vergentem ad aquilonem.
Ezekiel 42 2 In facie longitudinis, centum cubitos ostii aquilonis, et latitudinis quinquaginta cubitos,
Ezekiel 42 3 contra viginti cubitos atrii interioris, et contra pavimentum stratum lapide atrii exterioris, ubi erat porticus juncta porticui triplici.
Ezekiel 42 4 Et ante gazophylacia deambulatio decem cubitorum latitudinis, ad interiora respiciens viæ cubiti unius. Et ostia eorum ad aquilonem :
Ezekiel 42 5 ubi erant gazophylacia in superioribus humiliora, quia supportabant porticus quæ ex illis eminebant de inferioribus, et de mediis ædificii.
Ezekiel 42 6 Tristega enim erant, et non habebant columnas, sicut erant columnæ atriorum : propterea eminebant de inferioribus, et de mediis a terra cubitis quinquaginta.
Ezekiel 42 7 Et peribolus exterior secundum gazophylacia, quæ erant in via atrii exterioris ante gazophylacia : longitudo ejus quinquaginta cubitorum :
Ezekiel 42 8 quia longitudo erat gazophylaciorum atrii exterioris, quinquaginta cubitorum, et longitudo ante faciem templi, centum cubitorum.
Ezekiel 42 9 Et erat subter gazophylacia hæc introitus ab oriente, ingredientium in ea de atrio exteriori.
Ezekiel 42 10 In latitudine periboli atrii quod erat contra viam orientalem, in faciem ædificii separati, et erant ante ædificium gazophylacia.
Ezekiel 42 11 Et via ante faciem eorum, juxta similitudinem gazophylaciorum quæ erant in via aquilonis : secundum longitudinem eorum, sic et latitudo eorum, et omnis introitus eorum, et similitudines, et ostia eorum.
Ezekiel 42 12 Secundum ostia gazophylaciorum, quæ erant in via respiciente ad notum : ostium in capite viæ, quæ via erat ante vestibulum separatum per viam orientalem ingredientibus.
Ezekiel 42 13 Et dixit ad me : Gazophylacia aquilonis, et gazophylacia austri, quæ sunt ante ædificium separatum, hæc sunt gazophylacia sancta, in quibus vescuntur sacerdotes qui appropinquant ad Dominum in Sancta sanctorum : ibi ponent Sancta sanctorum et oblationem pro peccato et pro delicto : locus enim sanctus est.
Ezekiel 42 14 Cum autem ingressi fuerint sacerdotes, non egredientur de sanctis in atrium exterius : et ibi reponent vestimenta sua, in quibus ministrant, quia sancta sunt, vestienturque vestimentis aliis, et sic procedent ad populum.
Ezekiel 42 15 Cumque complesset mensuras domus interioris, eduxit me per viam portæ quæ respiciebat ad viam orientalem : et mensus est eam undique per circuitum.
Ezekiel 42 16 Mensus est autem contra ventum orientalem calamo mensuræ, quingentos calamos in calamo mensuræ per circuitum.
Ezekiel 42 17 Et mensus est contra ventum aquilonis quingentos calamos in calamo mensuræ per gyrum.
Ezekiel 42 18 Et ad ventum australem mensus est quingentos calamos in calamo mensuræ per circuitum.
Ezekiel 42 19 Et ad ventum occidentalem mensus est quingentos calamos in calamo mensuræ.
Ezekiel 42 20 Per quatuor ventos mensus est murum ejus undique per circuitum, longitudinem quingentorum cubitorum, et latitudinem quingentorum cubitorum, dividentem inter sanctuarium et vulgi locum.
Ezekiel 43 1 Et duxit me ad portam quæ respiciebat ad viam orientalem.
Ezekiel 43 2 Et ecce gloria Dei Israël ingrediebatur per viam orientalem : et vox erat ei quasi vox aquarum multarum, et terra splendebat a majestate ejus.
Ezekiel 43 3 Et vidi visionem secundum speciem quam videram, quando venit ut disperderet civitatem : et species secundum aspectum quem videram juxta fluvium Chobar : et cecidi super faciem meam.
Ezekiel 43 4 Et majestas Domini ingressa est templum per viam portæ quæ respiciebat ad orientem.
Ezekiel 43 5 Et elevavit me spiritus, et introduxit me in atrium interius : et ecce repleta erat gloria Domini domus.
Ezekiel 43 6 Et audivi loquentem ad me de domo : et vir qui stabat juxta me
Ezekiel 43 7 dixit ad me : Fili hominis, locus solii mei, et locus vestigiorum pedum meorum, ubi habito in medio filiorum Israël in æternum : et non polluent ultra domus Israël nomen sanctum meum, ipsi et reges eorum, in fornicationibus suis, et in ruinis regum suorum, et in excelsis.
Ezekiel 43 8 Qui fabricati sunt limen suum juxta limen meum, et postes suos juxta postes meos, et murus erat inter me et eos : et polluerunt nomen sanctum meum in abominationibus quas fecerunt : propter quod consumpsi eos in ira mea.
Ezekiel 43 9 Nunc ergo repellant procul fornicationem suam et ruinas regum suorum a me, et habitabo in medio eorum semper.
Ezekiel 43 10 Tu autem, fili hominis, ostende domui Israël templum, et confundantur ab iniquitatibus suis, et metiantur fabricam,
Ezekiel 43 11 et erubescant ex omnibus quæ fecerunt. Figuram domus, et fabricæ ejus, exitus et introitus, et omnem descriptionem ejus, et universa præcepta ejus, cunctumque ordinem ejus, et omnes leges ejus ostende eis, et scribes in oculis eorum, ut custodiant omnes descriptiones ejus, et præcepta illius, et faciant ea.
Ezekiel 43 12 Ista est lex domus in summitate montis : omnis finis ejus in circuitu, Sanctum sanctorum est. Hæc est ergo lex domus.
Ezekiel 43 13 Istæ autem mensuræ altaris in cubito verissimo, qui habebat cubitum et palmum : in sinu ejus erat cubitus, et cubitus in latitudine : et definitio ejus usque ad labium ejus, et in circuitu palmus unus : hæc quoque erat fossa altaris.
Ezekiel 43 14 Et de sinu terræ usque ad crepidinem novissimam duo cubiti, et latitudo cubiti unius : et a crepidine minore usque ad crepidinem majorem quatuor cubiti, et latitudo cubiti unius.
Ezekiel 43 15 Ipse autem Ariel quatuor cubitorum, et ab Ariel usque ad sursum cornua quatuor.
Ezekiel 43 16 Et Ariel duodecim cubitorum in longitudine per duodecim cubitos latitudinis, quadrangulatum æquis lateribus.
Ezekiel 43 17 Et crepido quatuordecim cubitorum longitudinis per quatuordecim cubitos latitudinis in quatuor angulis ejus : et corona in circuitu ejus dimidii cubiti, et sinus ejus unius cubiti per circuitum : gradus autem ejus versi ad orientem.
Ezekiel 43 18 Et dixit ad me : Fili hominis, hæc dicit Dominus Deus : Hi sunt ritus altaris, in quacumque die fuerit fabricatum, ut offeratur super illud holocaustum, et effundatur sanguis.
Ezekiel 43 19 Et dabis sacerdotibus et Levitis qui sunt de semine Sadoc, qui accedunt ad me, ait Dominus Deus, ut offerant mihi vitulum de armento pro peccato.
Ezekiel 43 20 Et assumens de sanguine ejus, pones super quatuor cornua ejus, et super quatuor angulos crepidinis, et super coronam in circuitu : et mundabis illud et expiabis.
Ezekiel 43 21 Et tolles vitulum qui oblatus fuerit pro peccato, et combures eum in separato loco domus, extra sanctuarium.
Ezekiel 43 22 Et in die secunda offeres hircum caprarum immaculatum pro peccato : et expiabunt altare sicut expiaverunt in vitulo.
Ezekiel 43 23 Cumque compleveris expians illud, offeres vitulum de armento immaculatum, et arietem de grege immaculatum.
Ezekiel 43 24 Et offeres eos in conspectu Domini : et mittent sacerdotes super eos sal, et offerent eos holocaustum Domino.
Ezekiel 43 25 Septem diebus facies hircum pro peccato quotidie : et vitulum de armento, et arietem de pecoribus immaculatos offerent.
Ezekiel 43 26 Septem diebus expiabunt altare et mundabunt illud, et implebunt manum ejus.
Ezekiel 43 27 Expletis autem diebus, in die octava et ultra, facient sacerdotes super altare holocausta vestra, et quæ pro pace offerunt : et placatus ero vobis, ait Dominus Deus.
Ezekiel 44 1 Et convertit me ad viam portæ sanctuarii exterioris, quæ respiciebat ad orientem : et erat clausa.
Ezekiel 44 2 Et dixit Dominus ad me : Porta hæc clausa erit : non aperietur, et vir non transibit per eam, quoniam Dominus Deus Israël ingressus est per eam : eritque clausa
Ezekiel 44 3 principi. Princeps ipse sedebit in ea, ut comedat panem coram Domino : per viam portæ vestibuli ingredietur, et per viam ejus egredietur.
Ezekiel 44 4 Et adduxit me per viam portæ aquilonis in conspectu domus : et vidi, et ecce implevit gloria Domini domum Domini : et cecidi in faciem meam.
Ezekiel 44 5 Et dixit ad me Dominus : Fili hominis, pone cor tuum, et vide oculis tuis, et auribus tuis audi omnia quæ ego loquor ad te de universis cæremoniis domus Domini, et de cunctis legibus ejus : et pones cor tuum in viis templi per omnes exitus sanctuarii.
Ezekiel 44 6 Et dices ad exasperantem me domum Israël : Hæc dicit Dominus Deus : Sufficiant vobis omnia scelera vestra, domus Israël :
Ezekiel 44 7 eo quod inducitis filios alienos incircumcisos corde, et incircumcisos carne, ut sint in sanctuario meo, et polluant domum meam : et offertis panes meos, adipem et sanguinem, et dissolvitis pactum meum in omnibus sceleribus vestris.
Ezekiel 44 8 Et non servastis præcepta sanctuarii mei, et posuistis custodes observationum mearum in sanctuario meo vobismetipsis.
Ezekiel 44 9 Hæc dicit Dominus Deus : Omnis alienigena incircumcisus corde, et incircumcisus carne, non ingredietur sanctuarium meum : omnis filius alienus qui est in medio filiorum Israël.
Ezekiel 44 10 Sed et Levitæ qui longe recesserunt a me in errore filiorum Israël, et erraverunt a me post idola sua, et portaverunt iniquitatem suam,
Ezekiel 44 11 erunt in sanctuario meo æditui, et janitores portarum domus, et ministri domus : ipsi mactabunt holocausta et victimas populi, et ipsi stabunt in conspectu eorum ut ministrent eis.
Ezekiel 44 12 Pro eo quod ministraverunt illis in conspectu idolorum suorum, et facti sunt domui Israël in offendiculum iniquitatis : idcirco levavi manum meam super eos, ait Dominus Deus, et portabunt iniquitatem suam.
Ezekiel 44 13 Et non appropinquabunt ad me ut sacerdotio fungantur mihi, neque accedent ad omne sanctuarium meum juxta Sancta sanctorum : sed portabunt confusionem suam, et scelera sua quæ fecerunt.
Ezekiel 44 14 Et dabo eos janitores domus in omni ministerio ejus, et in universis quæ fient in ea.
Ezekiel 44 15 Sacerdotes autem et Levitæ, filii Sadoc, qui custodierunt cæremonias sanctuarii mei, cum errarent filii Israël a me, ipsi accedent ad me ut ministrent mihi : et stabunt in conspectu meo, ut offerant mihi adipem et sanguinem, ait Dominus Deus.
Ezekiel 44 16 Ipsi ingredientur sanctuarium meum, et ipsi accedent ad mensam meam, ut ministrent mihi, et custodiant cæremonias meas.
Ezekiel 44 17 Cumque ingredientur portas atrii interioris, vestibus lineis induentur : nec ascendet super eos quidquam laneum, quando ministrant in portis atrii interioris et intrinsecus.
Ezekiel 44 18 Vittæ lineæ erunt in capitibus eorum, et feminalia linea erunt in lumbis eorum, et non accingentur in sudore.
Ezekiel 44 19 Cumque egredientur atrium exterius ad populum, exuent se vestimentis suis, in quibus ministraverant, et reponent ea in gazophylacio sanctuarii : et vestient se vestimentis aliis, et non sanctificabunt populum in vestibus suis.
Ezekiel 44 20 Caput autem suum non radent neque comam nutrient : sed tondentes attondent capita sua.
Ezekiel 44 21 Et vinum non bibet omnis sacerdos, quando ingressurus est atrium interius.
Ezekiel 44 22 Et viduam et repudiatam non accipient uxores, sed virgines de semine domus Israël : sed et viduam quæ fuerit vidua a sacerdote, accipient.
Ezekiel 44 23 Et populum meum docebunt quid sit inter sanctum et pollutum, et inter mundum et immundum ostendent eis.
Ezekiel 44 24 Et cum fuerit controversia, stabunt in judiciis meis, et judicabunt : leges meas et præcepta mea in omnibus solemnitatibus meis custodient, et sabbata mea sanctificabunt.
Ezekiel 44 25 Et ad mortuum hominem non ingredientur, ne polluantur, nisi ad patrem et matrem, et filium et filiam, et fratrem, et sororem quæ alterum virum non habuerit : in quibus contaminabuntur.
Ezekiel 44 26 Et postquam fuerit emundatus, septem dies numerabuntur ei.
Ezekiel 44 27 Et in die introitus sui in sanctuarium ad atrium interius, ut ministret mihi in sanctuario, offeret pro peccato suo, ait Dominus Deus.
Ezekiel 44 28 Non erit autem eis hæreditas : ego hæreditas eorum ; et possessionem non dabitis eis in Israël : ego enim possessio eorum.
Ezekiel 44 29 Victimam et pro peccato et pro delicto ipsi comedent, et omne votum in Israël ipsorum erit.
Ezekiel 44 30 Et primitiva omnium primogenitorum, et omnia libamenta ex omnibus quæ offeruntur, sacerdotum erunt : et primitiva ciborum vestrorum dabitis sacerdoti, ut reponat benedictionem domui tuæ.
Ezekiel 44 31 Omne morticinum, et captum a bestia, de avibus et de pecoribus, non comedent sacerdotes.
Ezekiel 45 1 Cumque cœperitis terram dividere sortito, separate primitias Domino, sanctificatum de terra, longitudine viginti quinque millia, et latitudine decem millia : sanctificatum erit in omni termino ejus per circuitum.
Ezekiel 45 2 Et erit ex omni parte sanctificatum quingentos per quingentos, quadrifariam per circuitum, et quinquaginta cubitis in suburbana ejus per gyrum.
Ezekiel 45 3 Et a mensura ista mensurabis longitudinem viginti quinque millium, et latitudinem decem millium : et in ipso erit templum Sanctumque sanctorum.
Ezekiel 45 4 Sanctificatum de terra erit sacerdotibus ministris sanctuarii, qui accedunt ad ministerium Domini : et erit eis locus in domos, et in sanctuarium sanctitatis.
Ezekiel 45 5 Viginti quinque autem millia longitudinis, et decem millia latitudinis erunt Levitis qui ministrant domui : ipsi possidebunt viginti gazophylacia.
Ezekiel 45 6 Et possessionem civitatis dabitis quinque millia latitudinis, et longitudinis viginti quinque millia, secundum separationem sanctuarii, omni domui Israël.
Ezekiel 45 7 Principi quoque hinc et inde in separationem sanctuarii, et in possessionem civitatis, contra faciem separationis sanctuarii, et contra faciem possessionis urbis, a latere maris usque ad mare, et a latere orientis usque ad orientem : longitudinis autem juxta unamquamque partem, a termino occidentali usque ad terminum orientalem.
Ezekiel 45 8 De terra erit ei possessio in Israël, et non depopulabuntur ultra principes populum meum : sed terram dabunt domui Israël secundum tribus eorum.
Ezekiel 45 9 Hæc dicit Dominus Deus : Sufficiat vobis, principes Israël : iniquitatem et rapinas intermittite, et judicium et justitiam facite : separate confinia vestra a populo meo, ait Dominus Deus.
Ezekiel 45 10 Statera justa, et ephi justum, et batus justus erit vobis.
Ezekiel 45 11 Ephi et batus æqualia et unius mensuræ erunt, ut capiat decimam partem cori batus, et decimam partem cori ephi : juxta mensuram cori erit æqua libratio eorum.
Ezekiel 45 12 Siclus autem viginti obolos habet : porro viginti sicli, et viginti quinque sicli, et quindecim sicli, mnam faciunt.
Ezekiel 45 13 Et hæc sunt primitiæ quas tolletis : sextam partem ephi de coro frumenti, et sextam partem ephi de coro hordei.
Ezekiel 45 14 Mensura quoque olei, batus olei, decima pars cori est : et decem bati corum faciunt, quia decem bati implent corum.
Ezekiel 45 15 Et arietem unum de grege ducentorum, de his quæ nutriunt Israël, in sacrificium, et in holocaustum, et in pacifica, ad expiandum pro eis, ait Dominus Deus.
Ezekiel 45 16 Omnis populus terræ tenebitur primitiis his principi in Israël.
Ezekiel 45 17 Et super principem erunt holocausta, et sacrificium, et libamina, in solemnitatibus, et in calendis, et in sabbatis, et in universis solemnitatibus domus Israël : ipse faciet pro peccato sacrificium, et holocaustum, et pacifica, ad expiandum pro domo Israël.
Ezekiel 45 18 Hæc dicit Dominus Deus : In primo mense, una mensis, sumes vitulum de armento immaculatum, et expiabis sanctuarium.
Ezekiel 45 19 Et tollet sacerdos de sanguine quod erit pro peccato, et ponet in postibus domus, et in quatuor angulis crepidinis altaris, et in postibus portæ atrii interioris.
Ezekiel 45 20 Et sic facies in septima mensis, pro unoquoque qui ignoravit, et errore deceptus est : et expiabis pro domo.
Ezekiel 45 21 In primo mense, quartadecima die mensis, erit vobis Paschæ solemnitas : septem diebus azyma comedentur.
Ezekiel 45 22 Et faciet princeps in die illa, pro se et pro universo populo terræ, vitulum pro peccato.
Ezekiel 45 23 Et in septem dierum solemnitate faciet holocaustum Domino septem vitulos, et septem arietes immaculatos, quotidie septem diebus : et pro peccato hircum caprarum quotidie.
Ezekiel 45 24 Et sacrificium ephi per vitulum, et ephi per arietem faciet, et olei hin per singula ephi.
Ezekiel 45 25 Septimo mense, quintadecima die mensis, in solemnitate, faciet sicut supra dicta sunt per septem dies, tam pro peccato quam pro holocausto, et in sacrificio, et in oleo.
Ezekiel 46 1 Hæc dicit Dominus Deus : Porta atrii interioris, quæ respicit ad orientem, erit clausa sex diebus in quibus opus fit : die autem sabbati aperietur, sed in die calendarum aperietur.
Ezekiel 46 2 Et intrabit princeps per viam vestibuli portæ deforis, et stabit in limine portæ : et facient sacerdotes holocaustum ejus, et pacifica ejus : et adorabit super limen portæ, et egredietur : porta autem non claudetur usque ad vesperam.
Ezekiel 46 3 Et adorabit populus terræ ad ostium portæ illius in sabbatis et in calendis coram Domino.
Ezekiel 46 4 Holocaustum autem hoc offeret princeps Domino : in die sabbati, sex agnos immaculatos, et arietem immaculatum,
Ezekiel 46 5 et sacrificium ephi per arietem, in agnis autem sacrificium quod dederit manus ejus, et olei hin per singula ephi.
Ezekiel 46 6 In die autem calendarum vitulum de armento immaculatum, et sex agni et arietes immaculati erunt.
Ezekiel 46 7 Et ephi per vitulum, ephi quoque per arietem faciet sacrificium : de agnis autem, sicut invenerit manus ejus, et olei hin per singula ephi.
Ezekiel 46 8 Cumque ingressurus est princeps, per viam vestibuli portæ ingrediatur, et per eamdem viam exeat.
Ezekiel 46 9 Et cum intrabit populus terræ in conspectu Domini in solemnitatibus, qui ingreditur per portam aquilonis, ut adoret, egrediatur per viam portæ meridianæ : porro qui ingreditur per viam portæ meridianæ, egrediatur per viam portæ aquilonis. Non revertetur per viam portæ per quam ingressus est, sed e regione illius egredietur.
Ezekiel 46 10 Princeps autem in medio eorum, cum ingredientibus indredietur, et cum egredientibus egredietur.
Ezekiel 46 11 Et in nundinis, et in solemnitatibus, erit sacrificium ephi per vitulum, et ephi per arietem : agnis autem erit sacrificium sicut invenerit manus ejus, et olei hin per singula ephi.
Ezekiel 46 12 Cum autem fecerit princeps spontaneum holocaustum, aut pacifica voluntaria Domino, aperietur ei porta quæ respicit ad orientem, et faciet holocaustum suum et pacifica sua, sicut fieri solet in die sabbati : et egredietur, claudeturque porta postquam exierit.
Ezekiel 46 13 Et agnum ejusdem anni immaculatum faciet holocaustum quotidie Domino : semper mane faciet illud.
Ezekiel 46 14 Et faciet sacrificium super eo cata mane mane sextam partem ephi, et de oleo tertiam partem hin, ut misceatur similæ : sacrificium Domino legitimum, juge atque perpetuum.
Ezekiel 46 15 Faciet agnum, et sacrificium, et oleum cata mane mane, holocaustum sempiternum.
Ezekiel 46 16 Hæc dicit Dominuis Deus : Si dederit princeps donum alicui de filiis suis, hæreditas ejus filiorum suorum erit : possidebunt eam hæreditarie.
Ezekiel 46 17 Si autem dederit legatum de hæreditate sua uni servorum suorum, erit illius usque ad annum remissionis, et revertetur ad principem : hæreditas autem ejus filiis ejus erit.
Ezekiel 46 18 Et non accipiet princeps de hæreditate populi per violentiam, et de possessione eorum : sed de possessione sua hæreditatem dabit filiis suis, ut non dispergatur populus meus unusquisque a possessione sua.
Ezekiel 46 19 Et introduxit me per ingressum qui erat ex latere portæ, in gazophylacia sanctuarii ad sacerdotes, quæ respiciebant ad aquilonem : et erat ibi locus vergens ad occidentem.
Ezekiel 46 20 Et dixit ad me : Iste est locus ubi coquent sacerdotes pro peccato et pro delicto, ubi coquent sacrificium, ut non efferant in atrium exterius, et sanctificetur populus.
Ezekiel 46 21 Et eduxit me in atrium exterius, et circumduxit me per quatuor angulos atrii : et ecce atriolum erat in angulo atrii, atriola singula per angulos atrii.
Ezekiel 46 22 In quatuor angulis atrii atriola disposita, quadraginta cubitorum per longum, et triginta per latum : mensuræ unius quatuor erant.
Ezekiel 46 23 Et paries per circuitum ambiens quatuor atriola : et culinæ fabricatæ erant subter porticus per gyrum.
Ezekiel 46 24 Et dixit ad me : Hæc est domus culinarum, in qua coquent ministri domus Domini victimas populi.
Ezekiel 47 1 Et convertit me ad portam domus, et ecce aquæ egrediebantur subter limen domus ad orientem : facies enim domus respiciebat ad orientem, aquæ autem descendebant in latus templi dextrum, ad meridiem altaris.
Ezekiel 47 2 Et eduxit me per viam portæ aquilonis, et convertit me ad viam foras portam exteriorem, viam quæ respiciebat ad orientem : et ecce aquæ redundantes a latere dextro.
Ezekiel 47 3 Cum egrederetur vir ad orientem, qui habebat funiculum in manu sua, et mensus est mille cubitos, et traduxit me per aquam usque ad talos.
Ezekiel 47 4 Rursumque mensus est mille, et traduxit me per aquam usque ad genua.
Ezekiel 47 5 Et mensus est mille, et traduxit me per aquam usque ad renes. Et mensus est mille, torrentem quem non potui pertransire, quoniam intumuerant aquæ profundi torrentis, qui non potest transvadari.
Ezekiel 47 6 Et dixit ad me : Certe vidisti, fili hominis. Et eduxit me, et convertit ad ripam torrentis.
Ezekiel 47 7 Cumque me convertissem, ecce in ripa torrentis ligna multa nimis ex utraque parte.
Ezekiel 47 8 Et ait ad me : Aquæ istæ quæ egrediuntur ad tumulos sabuli orientalis, et descendunt ad plana deserti, intrabunt mare et exibunt : et sanabuntur aquæ.
Ezekiel 47 9 Et omnis anima vivens, quæ serpit quocumque venerit torrens, vivet : et erunt pisces multi satis, postquam venerint illuc aquæ istæ : et sanabuntur et vivent omnia ad quæ venerit torrens.
Ezekiel 47 10 Et stabunt super illas piscatores, ab Engaddi usque ad Engallim siccatio sagenarum erit : plurimæ species erunt piscium ejus, sicut pisces maris magni, multitudinis nimiæ.
Ezekiel 47 11 In littoribus autem ejus, et in palustribus, non sanabuntur, quia in salinas dabuntur.
Ezekiel 47 12 Et super torrentem orietur in ripis ejus, ex utraque parte, omne lignum pomiferum : non defluet folium ex eo, et non deficiet fructus ejus : per singulos menses afferet primitiva, quia aquæ ejus de sanctuario egredientur : et erunt fructus ejus in cibum, et folia ejus ad medicinam.
Ezekiel 47 13 Hæc dicit Dominus Deus : Hic est terminus in quo possidebitis terram in duodecim tribubus Israël : quia Joseph duplicem funiculum habet.
Ezekiel 47 14 Possidebitis autem eam singuli æque ut frater suus, super quam levavi manum meam ut darem patribus vestris : et cadet terra hæc vobis in possessionem.
Ezekiel 47 15 Hic est autem terminus terræ : ad plagam septentrionalem, a mari magno via Hethalon, venientibus Sedada,
Ezekiel 47 16 Emath, Berotha, Sabarim, quæ est inter terminum Damasci et confinium Emath, domus Tichon, quæ est juxta terminum Auran.
Ezekiel 47 17 Et erit terminus a mari usque ad atrium Enon, terminus Damasci : et ab aquilone ad aquilonem, terminus Emath plaga septentrionalis.
Ezekiel 47 18 Porro plaga orientalis de medio Auran, et de medio Damasci, et de medio Galaad, et de medio terræ Israël, Jordanis disterminans ad mare orientale. Metiemini etiam plagam orientalem.
Ezekiel 47 19 Plaga autem australis meridiana, a Thamar usque ad aquas contradictionis Cades, et torrens usque ad mare magnum : et hæc est plaga ad meridiem australis.
Ezekiel 47 20 Et plaga maris, mare magnum a confinio per directum, donec venias Emath : hæc est plaga maris.
Ezekiel 47 21 Et dividetis terram istam vobis per tribus Israël :
Ezekiel 47 22 et mittetis eam in hæreditatem vobis, et advenis qui accesserint ad vos, qui genuerint filios in medio vestrum : et erunt vobis sicut indigenæ inter filios Israël : vobiscum divident possessionem in medio tribuum Israël.
Ezekiel 47 23 In tribu autem quacumque fuerit advena, ibi dabitis possessionem illi, ait Dominus Deus.
Ezekiel 48 1 Et hæc nomina tribuum a finibus aquilonis, juxta viam Hethalon, pergentibus Emath, atrium Enan terminus Damasci ad aquilonem, juxta viam Emath : et erit ei plaga orientalis mare, Dan una.
Ezekiel 48 2 Et super terminum Dan, a plaga orientali usque ad plagam maris, Aser una.
Ezekiel 48 3 Et super terminum Aser, a plaga orientali usque ad plagam maris, Nephthali una.
Ezekiel 48 4 Et super terminum Nephthali, a plaga orientali usque ad plagam maris, Manasse una.
Ezekiel 48 5 Et super terminum Manasse, a plaga orientali usque ad plagam maris, Ephraim una.
Ezekiel 48 6 Et super terminum Ephraim, a plaga orientali usque ad plagam maris, Ruben una.
Ezekiel 48 7 Et super terminum Ruben, a plaga orientali usque ad plagam maris, Juda una.
Ezekiel 48 8 Et super terminum Juda, a plaga orientali usque ad plagam maris, erunt primitiæ quas separabitis, viginti quinque millibus latitudinis et longitudinis, sicuti singulæ partes a plaga orientali usque ad plagam maris : et erit sanctuarium in medio ejus.
Ezekiel 48 9 Primitiæ quas separabitis Domino, longitudo viginti quinque millibus, et latitudo decem millibus.
Ezekiel 48 10 Hæ autem erunt primitiæ sanctuarii sacerdotum, ad aquilonem longitudinis viginti quinque millia, et ad mare latitudinis decem millia, sed et ad orientem latitudinis decem millia, et ad meridiem longitudinis viginti quinque millia : et erit sanctuarium Domini in medio ejus.
Ezekiel 48 11 Sacerdotibus sanctuarium erit de filiis Sadoc, qui custodierunt cæremonias meas, et non erraverunt cum errarent filii Israël, sicut erraverunt et Levitæ.
Ezekiel 48 12 Et erunt eis primitiæ de primitiis terræ Sanctum sanctorum, juxta terminum Levitarum.
Ezekiel 48 13 Sed et Levitis similiter, juxta fines sacerdotum, viginti quinque millia longitudinis, et latitudinis decem millia. Omnis longitudo viginti et quinque millium, et latitudo decem millium.
Ezekiel 48 14 Et non venundabunt ex eo, neque mutabunt : neque transferentur primitiæ terræ, quia sanctificatæ sunt Domino.
Ezekiel 48 15 Quinque millia autem quæ supersunt in latitudine per viginti quinque millia, profana erunt urbis in habitaculum et in suburbana : et erit civitas in medio ejus.
Ezekiel 48 16 Et hæ mensuræ ejus : ad plagam septentrionalem, quingenta et quatuor millia : et ad plagam meridianam, quingenta et quatuor millia : et ad plagam orientalem, quingenta et quatuor millia : et ad plagam occidentalem, quingenta et quatuor millia.
Ezekiel 48 17 Erunt autem suburbana civitatis ad aquilonem, ducenta quinquaginta : et ad meridiem, ducenta quinquaginta : et ad orientem, ducenta quinquaginta : et ad mare, ducenta quinquaginta.
Ezekiel 48 18 Quod autem reliquum fuerit in longitudine secundum primitias sanctuarii, decem millia in orientem, et decem millia in occidentem, erunt sicut primitiæ sanctuarii : et erunt fruges ejus in panes his qui serviunt civitati.
Ezekiel 48 19 Servientes autem civitati, operabuntur ex omnibus tribubus Israël.
Ezekiel 48 20 Omnes primitiæ viginti quinque millium, per viginti quinque millia in quadrum, separabuntur in primitias sanctuarii, et in possessionem civitatis.
Ezekiel 48 21 Quod autem reliquum fuerit, principis erit ex omni parte primitiarum sanctuarii, et possessionis civitatis e regione viginti quinque millium primitiarum usque ad terminum orientalem : sed et ad mare, e regione viginti quinque millium, usque ad terminum maris, similiter in partibus principis erit : et erunt primitiæ sanctuarii, et sanctuarium templi, in medio ejus.
Ezekiel 48 22 De possessione autem Levitarum, et de possessione civitatis in medio partium principis, erit inter terminum Juda et inter terminum Benjamin, et ad principem pertinebit.
Ezekiel 48 23 Et reliquis tribubus, a plaga orientali usque ad plagam occidentalem, Benjamin una.
Ezekiel 48 24 Et contra terminum Benjamin, a plaga orientali usque ad plagam occidentalem, Simeon una.
Ezekiel 48 25 Et super terminum Simeonis, a plaga orientali usque ad plagam occidentalem, Issachar una.
Ezekiel 48 26 Et super terminum Issachar, a plaga orientali usque ad plagam occidentalem, Zabulon una.
Ezekiel 48 27 Et super terminum Zabulon, a plaga orientali usque ad plagam maris, Gad una.
Ezekiel 48 28 Et super terminum Gad, ad plagam austri in meridie : et erit finis de Thamar usque ad aquas contradictionis Cades : hæreditas contra mare magnum.
Ezekiel 48 29 Hæc est terra quam mittetis in sortem tribubus Israël, et hæ partitiones earum, ait Dominus Deus.
Ezekiel 48 30 Et hi egressus civitatis : a plaga septentrionali, quingentos et quatuor millibus mensurabis.
Ezekiel 48 31 Et portæ civitatis ex nominibus tribuum Israël : portæ tres a septentrione : porta Ruben una, porta Juda una, porta Levi una.
Ezekiel 48 32 Et ad plagam orientalem, quingentos et quatuor millia, et portæ tres : porta Joseph una, porta Benjamin una, porta Dan una.
Ezekiel 48 33 Et ad plagam meridianam, quingentos et quatuor millia metieris, et portæ tres : porta Simeonis una, porta Issachar una, porta Zabulon una.
Ezekiel 48 34 Et ad plagam occidentalem, quingentos et quatuor millia, et portæ eorum tres : porta Gad una, porta Aser una, porta Nephthali una.
Ezekiel 48 35 Per circuitum, decem et octo millia : et nomen civitatis ex illa die, Dominus ibidem.
Daniel 1 1 Anno tertio regni Joakim regis Juda, venit Nabuchodonosor, rex Babylonis, in Jerusalem, et obsedit eam :
Daniel 1 2 et tradidit Dominus in manu ejus Joakim, regem Juda, et partem vasorum domus Dei : et asportavit ea in terram Sennaar in domum dei sui, et vasa intulit in domum thesauri dei sui.
Daniel 1 3 Et ait rex Asphenez præposito eunuchorum ut introduceret de filiis Israël, et de semine regio et tyrannorum,
Daniel 1 4 pueros in quibus nulla esset macula, decoros forma, et eruditos omni sapientia, cautos scientia, et doctos disciplina, et qui possent stare in palatio regis, ut doceret eos litteras et linguam Chaldæorum.
Daniel 1 5 Et constituit eis rex annonam per singulos dies de cibis suis, et de vino unde bibebat ipse, ut enutriti tribus annis, postea starent in conspectu regis.
Daniel 1 6 Fuerunt ergo inter eos de filiis Juda, Daniel, Ananias, Misaël, et Azarias.
Daniel 1 7 Et imposuit eis præpositus eunuchorum nomina : Danieli, Baltassar ; Ananiæ, Sidrach ; Misaëli, Misach ; et Azariæ, Abdenago.
Daniel 1 8 Proposuit autem Daniel in corde suo ne pollueretur de mensa regis, neque de vino potus ejus : et rogavit eunuchorum præpositum ne contaminaretur.
Daniel 1 9 Dedit autem Deus Danieli gratiam et misericordiam in conspectu principis eunuchorum.
Daniel 1 10 Et ait princeps eunuchorum ad Danielem : Timeo ego dominum meum regem, qui constituit vobis cibum et potum : qui si viderit vultus vestros macilentiores præ ceteris adolescentibus coævis vestris, condemnabitis caput meum regi.
Daniel 1 11 Et dixit Daniel ad Malasar, quem constituerat princeps eunuchorum super Danielem, Ananiam, Misaëlem, et Azariam :
Daniel 1 12 Tenta nos, obsecro, servos tuos, diebus decem, et dentur nobis legumina ad vescendum, et aqua ad bibendum :
Daniel 1 13 et contemplare vultus nostros, et vultus puerorum, qui vescuntur cibo regio : et sicut videris, facies cum servis tuis.
Daniel 1 14 Qui, audito sermone hujuscemodi, tentavit eos diebus decem.
Daniel 1 15 Post dies autem decem, apparuerunt vultus eorum meliores, et corpulentiores præ omnibus pueris, qui vescebantur cibo regio.
Daniel 1 16 Porro Malasar tollebat cibaria, et vinum potus eorum : dabatque eis legumina.
Daniel 1 17 Pueris autem his dedit Deus scientiam et disciplinam, in omni libro et sapientia : Danieli autem intelligentiam omnium visionum et somniorum.
Daniel 1 18 Completis itaque diebus, post quos dixerat rex ut introducerentur, introduxit eos præpositus eunuchorum in conspectu Nabuchodonosor.
Daniel 1 19 Cumque eis locutus fuisset rex, non sunt inventi tales de universis, ut Daniel, Ananias, Misaël, et Azarias : et steterunt in conspectu regis.
Daniel 1 20 Et omne verbum sapientiæ et intellectus, quod sciscitatus est ab eis rex, invenit in eis decuplum super cunctos ariolos et magos qui erant in universo regno ejus.
Daniel 1 21 Fuit autem Daniel usque ad annum primum Cyri regis.
Daniel 2 1 In anno secundo regni Nabuchodonosor, vidit Nabuchodonosor somnium, et conterritus est spiritus ejus, et somnium ejus fugit ab eo.
Daniel 2 2 Præcepit autem rex ut convocarentur arioli, et magi, et malefici, et Chaldæi, ut indicarent regi somnia sua. Qui cum venissent, steterunt coram rege.
Daniel 2 3 Et dixit ad eos rex : Vidi somnium, et mente confusus ignoro quid viderim.
Daniel 2 4 Responderuntque Chaldæi regi syriace : Rex, in sempiternum vive ! dic somnium servis tuis, et interpretationem ejus indicabimus.
Daniel 2 5 Et respondens rex ait Chaldæis : Sermo recessit a me : nisi indicaveritis mihi somnium, et conjecturam ejus, peribitis vos, et domus vestræ publicabuntur.
Daniel 2 6 Si autem somnium, et conjecturam ejus narraveritis, præmia, et dona, et honorem multum accipietis a me. Somnium igitur, et interpretationem ejus indicate mihi.
Daniel 2 7 Responderunt secundo, atque dixerunt : Rex somnium dicat servis suis, et interpretationem illius indicabimus.
Daniel 2 8 Respondit rex, et ait : Certe novi quod tempus redimitis, scientes quod recesserit a me sermo.
Daniel 2 9 Si ergo somnium non indicaveritis mihi, una est de vobis sententia, quod interpretationem quoque fallacem, et deceptione plenam composueritis, ut loquamini mihi donec tempus pertranseat. Somnium itaque dicite mihi, ut sciam quod interpretationem quoque ejus veram loquamini.
Daniel 2 10 Respondentes ergo Chaldæi coram rege, dixerunt : Non est homo super terram, qui sermonem tuum, rex, possit implere : sed neque regum quisquam magnus et potens verbum hujuscemodi sciscitatur ab omni ariolo, et mago, et Chaldæo.
Daniel 2 11 Sermo enim, quem tu quæris, rex, gravis est : nec reperietur quisquam qui indicet illum in conspectu regis, exceptis diis, quorum non est cum hominibus conversatio.
Daniel 2 12 Quo audito, rex, in furore et in ira magna, præcepit ut perirent omnes sapientes Babylonis.
Daniel 2 13 Et egressa sententia, sapientes interficiebantur : quærebanturque Daniel et socii ejus, ut perirent.
Daniel 2 14 Tunc Daniel requisivit de lege atque sententia ab Arioch principe militiæ regis, qui egressus fuerat ad interficiendos sapientes Babylonis.
Daniel 2 15 Et interrogavit eum, qui a rege potestatem acceperat, quam ob causam tam crudelis sententia a facie regis esset egressa. Cum ergo rem indicasset Arioch Danieli,
Daniel 2 16 Daniel ingressus rogavit regem ut tempus daret sibi ad solutionem indicandam regi.
Daniel 2 17 Et ingressus est domum suam, Ananiæque et Misaëli et Azariæ, sociis suis, indicavit negotium,
Daniel 2 18 ut quærerent misericordiam a facie Dei cæli super sacramento isto, et non perirent Daniel et socii ejus cum ceteris sapientibus Babylonis.
Daniel 2 19 Tunc Danieli mysterium per visionem nocte revelatum est : et benedixit Daniel Deum cæli,
Daniel 2 20 et locutus ait : Sit nomen Domini benedictum a sæculo et usque in sæculum : quia sapientia et fortitudo ejus sunt.
Daniel 2 21 Et ipse mutat tempora, et ætates : transfert regna, atque constituit : dat sapientiam sapientibus, et scientiam intelligentibus disciplinam.
Daniel 2 22 Ipse revelat profunda et abscondita, et novit in tenebris constituta : et lux cum eo est.
Daniel 2 23 Tibi, Deus patrum nostrorum, confiteor, teque laudo, quia sapientiam et fortitudinem dedisti mihi, et nunc ostendisti mihi quæ rogavimus te, quia sermonem regis aperuisti nobis.
Daniel 2 24 Post hæc Daniel ingressus ad Arioch, quem constituerat rex ut perderet sapientes Babylonis, sic ei locutus est : Sapientes Babylonis ne perdas : introduc me in conspectu regis, et solutionem regi narrabo.
Daniel 2 25 Tunc Arioch festinus introduxit Danielem ad regem, et dixit ei : Inveni hominem de filiis transmigrationis Juda, qui solutionem regi annuntiet.
Daniel 2 26 Respondit rex, et dixit Danieli, cujus nomen erat Baltassar : Putasne vere potes mihi indicare somnium, quod vidi, et interpretationem ejus ?
Daniel 2 27 Et respondens Daniel coram rege, ait : Mysterium, quod rex interrogat, sapientes, magi, arioli, et aruspices nequeunt indicare regi :
Daniel 2 28 sed est Deus in cælo revelans mysteria, qui indicavit tibi, rex Nabuchodonosor, quæ ventura sunt in novissimis temporibus. Somnium tuum, et visiones capitis tui in cubili tuo hujuscemodi sunt.
Daniel 2 29 Tu, rex, cogitare cœpisti in strato tuo, quid esset futurum post hæc : et qui revelat mysteria, ostendit tibi quæ ventura sunt.
Daniel 2 30 Mihi quoque non in sapientia, quæ est in me plus quam in cunctis viventibus, sacramentum hoc revelatum est : sed ut interpretatio regi manifesta fieret, et cogitationes mentis tuæ scires.
Daniel 2 31 Tu, rex, videbas, et ecce quasi statua una grandis : statua illa magna, et statura sublimis stabat contra te, et intuitus ejus erat terribilis.
Daniel 2 32 Hujus statuæ caput ex auro optimo erat, pectus autem et brachia de argento, porro venter et femora ex ære,
Daniel 2 33 tibiæ autem ferreæ : pedum quædam pars erat ferrea, quædam autem fictilis.
Daniel 2 34 Videbas ita, donec abscissus est lapis de monte sine manibus : et percussit statuam in pedibus ejus ferreis et fictilibus, et comminuit eos.
Daniel 2 35 Tunc contrita sunt pariter ferrum, testa, æs, argentum, et aurum, et redacta quasi in favillam æstivæ areæ, quæ rapta sunt vento, nullusque locus inventus est eis : lapis autem, qui percusserat statuam, factus est mons magnus, et implevit universam terram.
Daniel 2 36 hoc est somnium. Interpretationem quoque ejus dicemus coram te, rex.
Daniel 2 37 Tu rex regum es : et Deus cæli regnum, et fortitudinem, et imperium, et gloriam dedit tibi :
Daniel 2 38 et omnia, in quibus habitant filii hominum, et bestiæ agri : volucres quoque cæli dedit in manu tua, et sub ditione tua universa constituit : tu es ergo caput aureum.
Daniel 2 39 Et post te consurget regnum aliud minus te argenteum : et regnum tertium aliud æreum, quod imperabit universæ terræ.
Daniel 2 40 Et regnum quartum erit velut ferrum : quomodo ferrum comminuit, et domat omnia, sic comminuet, et conteret omnia hæc.
Daniel 2 41 Porro quia vidisti pedum, et digitorum partem testæ figuli, et partem ferream, regnum divisum erit : quod tamen de plantario ferri orietur, secundum quod vidisti ferrum mistum testæ ex luto.
Daniel 2 42 Et digitos pedum ex parte ferreos, et ex parte fictiles : ex parte regnum erit solidum, et ex parte contritum.
Daniel 2 43 Quod autem vidisti ferrum mistum testæ ex luto, commiscebuntur quidem humano semine, sed non adhærebunt sibi, sicut ferrum misceri non potest testæ.
Daniel 2 44 In diebus autem regnorum illorum suscitabit Deus cæli regnum, quod in æternum non dissipabitur, et regnum ejus alteri populo non tradetur : comminuet autem, et consumet universa regna hæc, et ipsum stabit in æternum.
Daniel 2 45 Secundum quod vidisti, quod de monte abscissus est lapis sine manibus, et comminuit testam, et ferrum, et æs, et argentum, et aurum, Deus magnus ostendit regi quæ ventura sunt postea : et verum est somnium, et fidelis interpretatio ejus.
Daniel 2 46 Tunc rex Nabuchodonosor cecidit in faciem suam, et Danielem adoravit, et hostias, et incensum præcepit ut sacrificarent ei.
Daniel 2 47 Loquens ergo rex, ait Danieli : Vere Deus vester Deus deorum est, et Dominus regum, et revelans mysteria : quoniam tu potuisti aperire hoc sacramentum.
Daniel 2 48 Tunc rex Danielem in sublime extulit, et munera multa et magna dedit ei : et constituit eum principem super omnes provincias Babylonis, et præfectum magistratuum super cunctos sapientes Babylonis.
Daniel 2 49 Daniel autem postulavit a rege, et constituit super opera provinciæ Babylonis Sidrach, Misach, et Abdenago : ipse autem Daniel erat in foribus regis.
Daniel 3 1 Nabuchodonosor rex fecit statuam auream, altitudine cubitorum sexaginta, latitudine cubitorum sex, et statuit eam in campo Dura, provinciæ Babylonis.
Daniel 3 2 Itaque Nabuchodonosor rex misit ad congregandos satrapas, magistratus, et judices, duces, et tyrannos, et præfectos, omnesque principes regionum, ut convenirent ad dedicationem statuæ quam erexerat Nabuchodonosor rex.
Daniel 3 3 Tunc congregati sunt satrapæ, magistratus, et judices, duces, et tyranni, et optimates, qui erant in potestatibus constituti, et universi principes regionum, ut convenirent ad dedicationem statuæ, quam erexerat Nabuchodonosor rex. Stabant autem in conspectu statuæ, quam posuerat Nabuchodonosor rex :
Daniel 3 4 et præco clamabat valenter : Vobis dicitur populis, tribubus, et linguis :
Daniel 3 5 in hora qua audieritis sonitum tubæ, et fistulæ, et citharæ, sambucæ, et psalterii, et symphoniæ, et universi generis musicorum, cadentes adorate statuam auream, quam constituit Nabuchodonosor rex.
Daniel 3 6 Si quis autem non prostratus adoraverit, eadem hora mittetur in fornacem ignis ardentis.
Daniel 3 7 Post hæc igitur, statim ut audierunt omnes populi sonitum tubæ, fistulæ, et citharæ, sambucæ, et psalterii, et symphoniæ, et omnis generis musicorum, cadentes omnes populi, tribus, et linguæ adoraverunt statuam auream, quam constituerat Nabuchodonosor rex.
Daniel 3 8 Statimque in ipso tempore accedentes viri Chaldæi accusaverunt Judæos :
Daniel 3 9 dixeruntque Nabuchodonosor regi : Rex, in æternum vive !
Daniel 3 10 tu, rex, posuisti decretum, ut omnis homo, qui audierit sonitum tubæ, fistulæ, et citharæ, sambucæ, et psalterii, et symphoniæ, et universi generis musicorum, prosternat se, et adoret statuam auream :
Daniel 3 11 si quis autem non procidens adoraverit, mittatur in fornacem ignis ardentis.
Daniel 3 12 Sunt ergo viri Judæi, quos constituisti super opera regionis Babylonis, Sidrach, Misach, et Abdenago : viri isti contempserunt, rex, decretum tuum : deos tuos non colunt, et statuam auream, quam erexisti, non adorant.
Daniel 3 13 Tunc Nabuchodonosor, in furore et in ira, præcepit ut adducerentur Sidrach, Misach, et Abdenago : qui confestim adducti sunt in conspectu regis.
Daniel 3 14 Pronuntiansque Nabuchodonosor rex, ait eis : Verene Sidrach, Misach, et Abdenago, deos meos non colitis, et statuam auream, quam constitui, non adoratis ?
Daniel 3 15 nunc ergo si estis parati, quacumque hora audieritis sonitum tubæ, fistulæ, citharæ, sambucæ, et psalterii, et symphoniæ, omnisque generis musicorum, prosternite vos, et adorate statuam, quam feci : quod si non adoraveritis, eadem hora mittemini in fornacem ignis ardentis : et quis est Deus, qui eripiet vos de manu mea ?
Daniel 3 16 Respondentes Sidrach, Misach, et Abdenago, dixerunt regi Nabuchodonosor : Non oportet nos de hac re respondere tibi.
Daniel 3 17 Ecce enim Deus noster, quem colimus, potest eripere nos de camino ignis ardentis, et de manibus tuis, o rex, liberare.
Daniel 3 18 Quod si noluerit, notum sit tibi, rex, quia deos tuos non colimus, et statuam auream, quam erexisti, non adoramus.
Daniel 3 19 Tunc Nabuchodonosor repletus est furore, et aspectus faciei illius immutatus est super Sidrach, Misach, et Abdenago : et præcepit ut succenderetur fornax septuplum quam succendi consueverat.
Daniel 3 20 Et viris fortissimis de exercitu suo jussit ut ligatis pedibus Sidrach, Misach, et Abdenago, mitterent eos in fornacem ignis ardentis.
Daniel 3 21 Et confestim viri illi vincti, cum braccis suis, et tiaris, et calceamentis, et vestibus, missi sunt in medium fornacis ignis ardentis :
Daniel 3 22 nam jussio regis urgebat. Fornax autem succensa erat nimis : porro viros illos, qui miserant Sidrach, Misach, et Abdenago, interfecit flamma ignis.
Daniel 3 23 Viri autem hi tres, id est, Sidrach, Misach, et Abdenago, ceciderunt in medio camino ignis ardentis, colligati.
Daniel 3 24 Et ambulabant in medio flammæ, laudantes Deum, et benedicentes Domino.
Daniel 3 25 Stans autem Azarias oravit sic, aperiensque os suum in medio ignis, ait :
Daniel 3 26 Benedictus es, Domine Deus patrum nostrorum, et laudabile, et gloriosum nomen tuum in sæcula :
Daniel 3 27 quia justus es in omnibus, quæ fecisti nobis, et universa opera tua vera, et viæ tuæ rectæ, et omnia judicia tua vera.
Daniel 3 28 Judicia enim vera fecisti juxta omnia, quæ induxisti super nos, et super civitatem sanctam patrum nostrorum Jerusalem : quia in veritate et in judicio induxisti omnia hæc propter peccata nostra.
Daniel 3 29 Peccavimus enim, et inique egimus recedentes a te, et deliquimus in omnibus :
Daniel 3 30 et præcepta tua non audivimus, nec observavimus, nec fecimus sicut præceperas nobis ut bene nobis esset.
Daniel 3 31 Omnia ergo, quæ induxisti super nos, et universa quæ fecisti nobis, in vero judicio fecisti ;
Daniel 3 32 et tradidisti nos in manibus inimicorum nostrorum iniquorum, et pessimorum, prævaricatorumque, et regi injusto, et pessimo ultra omnem terram.
Daniel 3 33 Et nunc non possumus aperire os : confusio, et opprobrium facti sumus servis tuis, et his qui colunt te.
Daniel 3 34 Ne, quæsumus, tradas nos in perpetuum propter nomen tuum, et ne dissipes testamentum tuum :
Daniel 3 35 neque auferas misericordiam tuam a nobis, propter Abraham, dilectum tuum, et Isaac, servum tuum, et Israël, sanctum tuum,
Daniel 3 36 quibus locutus es pollicens quod multiplicares semen eorum sicut stellas cæli, et sicut arenam quæ est in littore maris ;
Daniel 3 37 quia, Domine, imminuti sumus plus quam omnes gentes, sumusque humiles in universa terra hodie propter peccata nostra.
Daniel 3 38 Et non est in tempore hoc princeps, et dux, et propheta, neque holocaustum, neque sacrificium, neque oblatio, neque incensum, neque locus primitiarum coram te,
Daniel 3 39 ut possimus invenire misericordiam tuam, sed in animo contrito, et spiritu humilitatis suscipiamur.
Daniel 3 40 Sicut in holocausto arietum, et taurorum, et sicut in millibus agnorum pinguium, sic fiat sacrificium nostrum in conspectu tuo hodie, ut placeat tibi, quoniam non est confusio confidentibus in te.
Daniel 3 41 Et nunc sequimur te in toto corde ; et timemus te, et quærimus faciem tuam.
Daniel 3 42 Nec confundas nos, sed fac nobiscum juxta mansuetudinem tuam, et secundum multitudinem misericordiæ tuæ.
Daniel 3 43 Et erue nos in mirabilibus tuis, et da gloriam nomini tuo, Domine ;
Daniel 3 44 et confundantur omnes qui ostendunt servis tuis mala : confundantur in omni potentia tua, et robur eorum conteratur :
Daniel 3 45 et sciant quia tu es Dominus Deus solus, et gloriosus super orbem terrarum.
Daniel 3 46 Et non cessabant qui miserant eos ministri regis succendere fornacem, naphtha, et stuppa, et pice, et malleolis,
Daniel 3 47 et effundebatur flamma super fornacem cubitis quadraginta novem :
Daniel 3 48 et erupit, et incendit quos reperit juxta fornacem de Chaldæis.
Daniel 3 49 Angelus autem Domini descendit cum Azaria, et sociis ejus in fornacem : et excussit flammam ignis de fornace,
Daniel 3 50 et fecit medium fornacis quasi ventum roris flantem, et non tetigit eos omnino ignis, neque contristavit, nec quidquam molestiæ intulit.
Daniel 3 51 Tunc hi tres quasi ex uno ore laudabant, et glorificabant, et benedicebant Deum in fornace, dicentes :
Daniel 3 52 Benedictus es, Domine Deus patrum nostrorum : et laudabilis, et gloriosus, et superexaltatus in sæcula. Et benedictum nomen gloriæ tuæ sanctum : et laudabile, et superexaltatum in omnibus sæculis.
Daniel 3 53 Benedictus es in templo sancto gloriæ tuæ : et superlaudabilis, et supergloriosus in sæcula.
Daniel 3 54 Benedictus es in throno regni tui : et superlaudabilis, et superexaltatus in sæcula.
Daniel 3 55 Benedictus es, qui intueris abyssos, et sedes super cherubim : et laudabilis, et superexaltatus in sæcula.
Daniel 3 56 Benedictus es in firmamento cæli : et laudabilis et gloriosus in sæcula.
Daniel 3 57 Benedicite, omnia opera Domini, Domino : laudate et superexaltate eum in sæcula.
Daniel 3 58 Benedicite, angeli Domini, Domino : laudate et superexaltate eum in sæcula.
Daniel 3 59 Benedicite, cæli, Domino : laudate et superexaltate eum in sæcula.
Daniel 3 60 Benedicite, aquæ omnes, quæ super cælos sunt, Domino : laudate et superexaltate eum in sæcula.
Daniel 3 61 Benedicite, omnes virtutes Domini, Domino : laudate et superexaltate eum in sæcula.
Daniel 3 62 Benedicite, sol et luna, Domino : laudate et superexaltate eum in sæcula.
Daniel 3 63 Benedicite, stellæ cæli, Domino : laudate et superexaltate eum in sæcula.
Daniel 3 64 Benedicite, omnis imber et ros, Domino : laudate et superexaltate eum in sæcula.
Daniel 3 65 Benedicite, omnes spiritus Dei, Domino : laudate et superexaltate eum in sæcula.
Daniel 3 66 Benedicite, ignis et æstus, Domino : laudate et superexaltate eum in sæcula.
Daniel 3 67 Benedicite, frigus et æstus, Domino : laudate et superexaltate eum in sæcula.
Daniel 3 68 Benedicite, rores et pruina, Domino : laudate et superexaltate eum in sæcula.
Daniel 3 69 Benedicite, gelu et frigus, Domino : laudate et superexaltate eum in sæcula.
Daniel 3 70 Benedicite, glacies et nives, Domino : laudate et superexaltate eum in sæcula.
Daniel 3 71 Benedicite, noctes et dies, Domino laudate et superexaltate eum in sæcula.
Daniel 3 72 Benedicite, lux et tenebræ, Domino : laudate et superexaltate eum in sæcula.
Daniel 3 73 Benedicite, fulgura et nubes, Domino : laudate et superexaltate eum in sæcula.
Daniel 3 74 Benedicat terra Dominum : laudet et superexaltet eum in sæcula.
Daniel 3 75 Benedicite, montes et colles, Domino : laudate et superexaltate eum in sæcula.
Daniel 3 76 Benedicite, universa germinantia in terra, Domino : laudate et superexaltate eum in sæcula.
Daniel 3 77 Benedicite, fontes, Domino : laudate et superexaltate eum in sæcula.
Daniel 3 78 Benedicite, maria et flumina, Domino : laudate et superexaltate eum in sæcula.
Daniel 3 79 Benedicite, cete, et omnia quæ moventur in aquis, Domino : laudate et superexaltate eum in sæcula.
Daniel 3 80 Benedicite, omnes volucres cæli, Domino : laudate et superexaltate eum in sæcula.
Daniel 3 81 Benedicite, omnes bestiæ et pecora, Domino : laudate et superexaltate eum in sæcula.
Daniel 3 82 Benedicite, filii hominum, Domino : laudate et superexaltate eum in sæcula.
Daniel 3 83 Benedicat Israël Dominum : laudet et superexaltet eum in sæcula.
Daniel 3 84 Benedicite, sacerdotes Domini, Domino : laudate et superexaltate eum in sæcula.
Daniel 3 85 Benedicite, servi Domini, Domino : laudate et superexaltate eum in sæcula.
Daniel 3 86 Benedicite, spiritus et animæ justorum, Domino : laudate et superexaltate eum in sæcula.
Daniel 3 87 Benedicite, sancti et humiles corde, Domino : laudate et superexaltate eum in sæcula.
Daniel 3 88 Benedicite, Anania, Azaria, Misaël, Domino : laudate et superexaltate eum in sæcula : quia eruit nos de inferno, et salvos fecit de manu mortis : et liberavit nos de medio ardentis flammæ, et de medio ignis eruit nos.
Daniel 3 89 Confitemini Domino, quoniam bonus : quoniam in sæculum misericordia ejus.
Daniel 3 90 Benedicite, omnes religiosi, Domino Deo deorum : laudate et confitemini ei, quia in omnia sæcula misericordia ejus.
Daniel 3 91 Tunc Nabuchodonosor rex obstupuit, et surrexit propere, et ait optimatibus suis : Nonne tres viros misimus in medium ignis compeditos ? Qui respondentes regi, dixerunt : Vere, rex.
Daniel 3 92 Respondit, et ait : Ecce ego video quatuor viros solutos, et ambulantes in medio ignis, et nihil corruptionis in eis est, et species quarti similis filio Dei.
Daniel 3 93 Tunc accessit Nabuchodonosor ad ostium fornacis ignis ardentis, et ait : Sidrach, Misach, et Abdenago, servi Dei excelsi, egredimini, et venite. Statimque egressi sunt Sidrach, Misach, et Abdenago de medio ignis.
Daniel 3 94 Et congregati satrapæ, et magistratus, et judices, et potentes regis contemplabantur viros illos, quoniam nihil potestatis habuisset ignis in corporibus eorum, et capillus capitis eorum non esset adustus, et sarabala eorum non fuissent immutata, et odor ignis non transisset per eos.
Daniel 3 95 Et erumpens Nabuchodonosor, ait : Benedictus Deus eorum, Sidrach videlicet, Misach, et Abdenago : qui misit angelum suum, et eruit servos suos, qui crediderunt in eum : et verbum regis immutaverunt, et tradiderunt corpora sua ne servirent, et ne adorarent omnem deum, excepto Deo suo.
Daniel 3 96 A me ergo positum est hoc decretum : ut omnis populus, tribus, et lingua, quæcumque locuta fuerit blasphemiam contra Deum Sidrach, Misach, et Abdenago, dispereat, et domus ejus vastetur : neque enim est alius Deus, qui possit ita salvare.
Daniel 3 97 Tunc rex promovit Sidrach, Misach, et Abdenago in provincia Babylonis.
Daniel 3 98 Nabuchodonosor rex, omnibus populis, gentibus, et linguis, qui habitant in universa terra, pax vobis multiplicetur.
Daniel 3 99 Signa, et mirabilia fecit apud me Deus excelsus. Placuit ergo mihi prædicare
Daniel 3 100 signa ejus, quia magna sunt : et mirabilia ejus, quia fortia : et regnum ejus regnum sempiternum, et potestas ejus in generationem et generationem.
Daniel 4 1 Ego Nabuchodonosor quietus eram in domo mea, et florens in palatio meo :
Daniel 4 2 somnium vidi, quod perterruit me : et cogitationes meæ in strato meo, et visiones capitis mei conturbaverunt me.
Daniel 4 3 Et per me propositum est decretum ut introducerentur in conspectu meo cuncti sapientes Babylonis, et ut solutionem somnii indicarent mihi.
Daniel 4 4 Tunc ingrediebantur arioli, magi, Chaldæi, et aruspices, et somnium narravi in conspectu eorum : et solutionem ejus non indicaverunt mihi,
Daniel 4 5 donec collega ingressus est in conspectu meo Daniel, cui nomen Baltassar secundum nomen dei mei, qui habet spiritum deorum sanctorum in semetipso : et somnium coram ipso locutus sum.
Daniel 4 6 Baltassar, princeps ariolorum, quoniam ego scio quod spiritum sanctorum deorum habeas in te, et omne sacramentum non est impossibile tibi : visiones somniorum meorum, quas vidi, et solutionem earum narra.
Daniel 4 7 Visio capitis mei in cubili meo : videbam, et ecce arbor in medio terræ, et altitudo ejus nimia.
Daniel 4 8 Magna arbor, et fortis, et proceritas ejus contingens cælum : aspectus illius erat usque ad terminos universæ terræ.
Daniel 4 9 Folia ejus pulcherrima, et fructus ejus nimius : et esca universorum in ea. Subter eam habitabant animalia et bestiæ, et in ramis ejus conversabantur volucres cæli : et ex ea vescebatur omnis caro.
Daniel 4 10 Videbam in visione capitis mei super stratum meum, et ecce vigil, et sanctus, de cælo descendit.
Daniel 4 11 Clamavit fortiter, et sic ait : Succidite arborem, et præcidite ramos ejus : excutite folia ejus, et dispergite fructus ejus : fugiant bestiæ, quæ subter eam sunt, et volucres de ramis ejus.
Daniel 4 12 Verumtamen germen radicum ejus in terra sinite, et alligetur vinculo ferreo et æreo in herbis quæ foris sunt, et rore cæli tingatur, et cum feris pars ejus in herba terræ.
Daniel 4 13 Cor ejus ab humano commutetur, et cor feræ detur ei : et septem tempora mutentur super eum.
Daniel 4 14 In sententia vigilum decretum est, et sermo sanctorum, et petitio : donec cognoscant viventes quoniam dominatur Excelsus in regno hominum, et cuicumque voluerit, dabit illud, et humillimum hominem constituet super eum.
Daniel 4 15 Hoc somnium vidi ego Nabuchodonosor rex : tu ergo Baltassar interpretationem narra festinus, quia omnes sapientes regni mei non queunt solutionem edicere mihi : tu autem potes, quia spiritus deorum sanctorum in te est.
Daniel 4 16 Tunc Daniel, cujus nomen Baltassar, cœpit intra semetipsum tacitus cogitare quasi una hora : et cogitationes ejus conturbabant eum. Respondens autem rex, ait : Baltassar, somnium et interpretatio ejus non conturbent te. Respondit Baltassar, et dixit : Domine mi, somnium his, qui te oderunt, et interpretatio ejus hostibus tuis sit.
Daniel 4 17 Arborem, quam vidisti sublimem atque robustam, cujus altitudo pertingit ad cælum, et aspectus illius in omnem terram ;
Daniel 4 18 et rami ejus pulcherrimi, et fructus ejus nimius, et esca omnium in ea, subter eam habitantes bestiæ agri, et in ramis ejus commorantes aves cæli :
Daniel 4 19 tu es rex, qui magnificatus es, et invaluisti : et magnitudo tua crevit, et pervenit usque ad cælum, et potestas tua in terminos universæ terræ.
Daniel 4 20 Quod autem vidit rex vigilem, et sanctum descendere de cælo, et dicere : Succidite arborem, et dissipate illam, attamen germen radicum ejus in terra dimittite, et vinciatur ferro et ære in herbis foris, et rore cæli conspergatur, et cum feris sit pabulum ejus, donec septem tempora mutentur super eum :
Daniel 4 21 hæc est interpretatio sententiæ Altissimi, quæ pervenit super dominum meum regem,
Daniel 4 22 Ejicient te ab hominibus, et cum bestiis ferisque erit habitatio tua, et fœnum ut bos comedes, et rore cæli infunderis : septem quoque tempora mutabuntur super te, donec scias quod dominetur Excelsus super regnum hominum, et cuicumque voluerit, det illud.
Daniel 4 23 Quod autem præcepit ut relinqueretur germen radicum ejus, id est arboris : regnum tuum tibi manebit postquam cognoveris potestatem esse cælestem.
Daniel 4 24 Quam ob rem, rex, consilium meum placeat tibi, et peccata tua eleemosynis redime, et iniquitates tuas misericordiis pauperum : forsitan ignoscet delictis tuis.
Daniel 4 25 Omnia hæc venerunt super Nabuchodonosor regem.
Daniel 4 26 Post finem mensium duodecim, in aula Babylonis deambulabat.
Daniel 4 27 Responditque rex, et ait : Nonne hæc est Babylon magna, quam ego ædificavi in domum regni, in robore fortitudinis meæ, et in gloria decoris mei ?
Daniel 4 28 Cumque sermo adhuc esset in ore regis, vox de cælo ruit : Tibi dicitur, Nabuchodonosor rex : Regnum tuum transibit a te,
Daniel 4 29 et ab hominibus ejicient te, et cum bestiis et feris erit habitatio tua : fœnum quasi bos comedes, et septem tempora mutabuntur super te, donec scias quod dominetur Excelsus in regno hominum, et cuicumque voluerit, det illud.
Daniel 4 30 Eadem hora sermo completus est super Nabuchodonosor, et ex hominibus abjectus est, et fœnum ut bos comedit, et rore cæli corpus ejus infectum est, donec capilli ejus in similitudinem aquilarum crescerent, et ungues ejus quasi avium.
Daniel 4 31 Igitur post finem dierum, ego Nabuchodonosor oculos meos ad cælum levavi, et sensus meus redditus est mihi : et Altissimo benedixi, et viventem in sempiternum laudavi et glorificavi : quia potestas ejus potestas sempiterna, et regnum ejus in generationem et generationem.
Daniel 4 32 Et omnes habitatores terræ apud eum in nihilum reputati sunt : juxta voluntatem enim suam facit tam in virtutibus cæli quam in habitatoribus terræ : et non est qui resistat manui ejus, et dicat ei : Quare fecisti ?
Daniel 4 33 In ipso tempore sensus meus reversus est ad me, et ad honorem regni mei, decoremque perveni : et figura mea reversa est ad me, et optimates mei et magistratus mei requisierunt me, et in regno meo restitutus sum : et magnificentia amplior addita est mihi.
Daniel 4 34 Nunc igitur, ego Nabuchodonosor laudo, et magnifico, et glorifico regem cæli : quia omnia opera ejus vera, et viæ ejus judicia, et gradientes in superbia potest humiliare.
Daniel 5 1 Baltassar rex fecit grande convivium optimatibus suis mille : et unusquisque secundum suam bibebat ætatem.
Daniel 5 2 Præcepit ergo jam temulentus ut afferrentur vasa aurea et argentea, quæ asportaverat Nabuchodonosor pater ejus de templo, quod fuit in Ierusalem, ut biberent in eis rex, et optimates ejus, uxoresque ejus, et concubinæ.
Daniel 5 3 Tunc allata sunt vasa aurea, et argentea, quæ asportaverat de templo, quod fuerat in Ierusalem : et biberunt in eis rex, et optimates ejus, uxores et concubinæ illius.
Daniel 5 4 Bibebant vinum, et laudabant deos suos aureos et argenteos, æreos, ferreos, ligneosque et lapideos.
Daniel 5 5 In eadem hora apparuerunt digiti, quasi manus hominis scribentis contra candelabrum in superficie parietis aulæ regiæ : et rex aspiciebat articulos manus scribentis.
Daniel 5 6 Tunc facies regis commutata est, et cogitationes ejus conturbabant eum : et compages renum ejus solvebantur, et genua ejus ad se invicem collidebantur.
Daniel 5 7 Exclamavit itaque rex fortiter ut introducerent magos, Chaldæos, et aruspices. Et proloquens rex ait sapientibus Babylonis : Quicumque legerit scripturam hanc, et interpretationem ejus manifestam mihi fecerit, purpura vestietur, et torquem auream habebit in collo, et tertius in regno meo erit.
Daniel 5 8 Tunc ingressi omnes sapientes regis non potuerunt nec scripturam legere, nec interpretationem indicare regi.
Daniel 5 9 Unde rex Baltassar satis conturbatus est, et vultus illius immutatus est ; sed et optimates ejus turbabantur.
Daniel 5 10 Regina autem pro re, quæ acciderat regi et optimatibus ejus, domum convivii ingressa est : et proloquens ait : Rex, in æternum vive ! non te conturbent cogitationes tuæ, neque facies tua immutetur.
Daniel 5 11 Est vir in regno tuo, qui spiritum deorum sanctorum habet in se, et in diebus patris tui scientia et sapientia inventæ sunt in eo : nam et rex Nabuchodonosor pater tuus principem magorum, incantatorum, Chaldæorum, et aruspicum constituit eum, pater, inquam, tuus, o rex :
Daniel 5 12 quia spiritus amplior, et prudentia, intelligentiaque et interpretatio somniorum, et ostensio secretorum, ac solutio ligatorum inventæ sunt in eo, hoc est in Daniele : cui rex posuit nomen Baltassar. Nunc itaque Daniel vocetur, et interpretationem narrabit.
Daniel 5 13 Igitur introductus est Daniel coram rege : ad quem præfatus rex ait : Tu es Daniel de filiis captivitatis Judæ, quem adduxit pater meus rex de Judæa ?
Daniel 5 14 audivi de te, quoniam spiritum deorum habeas, et scientia, intelligentiaque ac sapientia ampliores inventæ sunt in te.
Daniel 5 15 Et nunc introgressi sunt in conspectu meo sapientes magi, ut scripturam hanc legerent, et interpretationem ejus indicarent mihi : et nequiverunt sensum hujus sermonis edicere.
Daniel 5 16 Porro ego audivi de te, quod possis obscura interpretari, et ligata dissolvere : si ergo vales scripturam legere, et interpretationem ejus indicare mihi, purpura vestieris, et torquem auream circa collum tuum habebis, et tertius in regno meo princeps eris.
Daniel 5 17 Ad quæ respondens Daniel, ait coram rege : Munera tua sint tibi, et dona domus tuæ alteri da : scripturam autem legam tibi, rex, et interpretationem ejus ostendam tibi.
Daniel 5 18 O rex, Deus altissimus regnum et magnificentiam, gloriam et honorem dedit Nabuchodonosor patri tuo.
Daniel 5 19 Et propter magnificentiam, quam dederat ei, universi populi, tribus, et linguæ tremebant, et metuebant eum : quos volebat, interficiebat : et quos volebat, percutiebat : et quos volebat, exaltabat : et quos volebat, humiliabat.
Daniel 5 20 Quando autem elevatum est cor ejus, et spiritus illius obfirmatus est ad superbiam, depositus est de solio regni sui, et gloria ejus ablata est :
Daniel 5 21 et a filiis hominum ejectus est, sed et cor ejus cum bestiis positum est, et cum onagris erat habitatio ejus : fœnum quoque ut bos comedebat, et rore cæli corpus ejus infectum est, donec cognosceret quod potestatem haberet Altissimus in regno hominum, et quemcumque voluerit, suscitabit super illud.
Daniel 5 22 Tu quoque, filius ejus Baltassar, non humiliasti cor tuum, cum scires hæc omnia :
Daniel 5 23 sed adversum Dominatorem cæli elevatus es : et vasa domus ejus allata sunt coram te, et tu, et optimates tui, et uxores tuæ, et concubinæ tuæ vinum bibistis in eis : deos quoque argenteos, et aureos, et æreos, ferreos, ligneosque et lapideos, qui non vident, neque audiunt, neque sentiunt, laudasti : porro Deum, qui habet flatum tuum in manu sua, et omnes vias tuas, non glorificasti.
Daniel 5 24 Idcirco ab eo missus est articulus manus, quæ scripsit hoc quod exaratum est.
Daniel 5 25 Hæc est autem scriptura, quæ digesta est : Mane, Thecel, Phares.
Daniel 5 26 Et hæc est interpretatio sermonis. Mane : numeravit Deus regnum tuum, et complevit illud.
Daniel 5 27 Thecel : appensus es in statera, et inventus es minus habens.
Daniel 5 28 Phares : divisum est regnum tuum, et datum est Medis, et Persis.
Daniel 5 29 Tunc, jubente rege, indutus est Daniel purpura, et circumdata est torques aurea collo ejus : et prædicatum est de eo quod haberet potestatem tertius in regno suo.
Daniel 5 30 Eadem nocte interfectus est Baltassar rex Chaldæus.
Daniel 5 31 Et Darius Medus successit in regnum, annos natus sexaginta duos.
Daniel 6 1 Placuit Dario, et constituit super regnum satrapas centum viginti ut essent in toto regno suo.
Daniel 6 2 Et super eos principes tres, ex quibus Daniel unus erat : ut satrapæ illis redderent rationem, et rex non sustineret molestiam.
Daniel 6 3 Igitur Daniel superabat omnes principes et satrapas, quia spiritus Dei amplior erat in illo.
Daniel 6 4 Porro rex cogitabat constituere eum super omne regnum : unde principes, et satrapæ quærebant occasionem ut invenirent Danieli ex latere regis : nullamque causam, et suspicionem reperire potuerunt, eo quod fidelis esset, et omnis culpa, et suspicio non inveniretur in eo.
Daniel 6 5 Dixerunt ergo viri illi : Non inveniemus Danieli huic aliquam occasionem, nisi forte in lege Dei sui.
Daniel 6 6 Tunc principes et satrapæ surripuerunt regi, et sic locuti sunt ei : Dari rex, in æternum vive !
Daniel 6 7 consilium inierunt omnes principes regni tui, magistratus, et satrapæ, senatores, et judices, ut decretum imperatorium exeat, et edictum : ut omnis, qui petierit aliquam petitionem a quocumque deo et homine usque ad triginta dies, nisi a te, rex, mittatur in lacum leonum.
Daniel 6 8 Nunc itaque rex, confirma sententiam, et scribe decretum : ut non immutetur quod statutum est a Medis et Persis, nec prævaricari cuiquam liceat.
Daniel 6 9 Porro rex Darius proposuit edictum, et statuit.
Daniel 6 10 Quod cum Daniel comperisset, id est, constitutam legem, ingressus est domum suam : et fenestris apertis in cœnaculo suo contra Jerusalem tribus temporibus in die flectebat genua sua, et adorabat, confitebaturque coram Deo suo sicut et ante facere consueverat.
Daniel 6 11 Viri ergo illi curiosius inquirentes invenerunt Danielem orantem, et obsecrantem Deum suum.
Daniel 6 12 Et accedentes locuti sunt regi super edicto : Rex, numquid non constituisti ut omnis homo qui rogaret quemquam de diis et hominibus usque ad dies triginta, nisi te, rex, mitteretur in lacum leonum ? Ad quos respondens rex, ait : Verus est sermo juxta decretum Medorum atque Persarum, quod prævaricari non licet.
Daniel 6 13 Tunc respondentes dixerunt coram rege : Daniel de filiis captivitatis Juda, non curavit de lege tua, et de edicto quod constituisti : sed tribus temporibus per diem orat obsecratione sua.
Daniel 6 14 Quod verbum cum audisset rex, satis contristatus est : et pro Daniele posuit cor ut liberaret eum, et usque ad occasum solis laborabat ut erueret illum.
Daniel 6 15 Viri autem illi, intelligentes regem, dixerunt ei : Scito, rex, quia lex Medorum atque Persarum est ut omne decretum, quod constituerit rex, non liceat immutari.
Daniel 6 16 Tunc rex præcepit, et adduxerunt Danielem, et miserunt eum in lacum leonum. Dixitque rex Danieli : Deus tuus, quem colis semper, ipse liberabit te.
Daniel 6 17 Allatusque est lapis unus, et positus est super os laci : quem obsignavit rex annulo suo, et annulo optimatum suorum, ne quid fieret contra Danielem.
Daniel 6 18 Et abiit rex in domum suam, et dormivit incœnatus, cibique non sunt allati coram eo, insuper et somnus recessit ab eo.
Daniel 6 19 Tunc rex primo diluculo consurgens, festinus ad lacum leonum perrexit :
Daniel 6 20 appropinquansque lacui, Danielem voce lacrimabili inclamavit, et affatus est eum : Daniel serve Dei viventis, Deus tuus, cui tu servis semper, putasne valuit te liberare a leonibus ?
Daniel 6 21 Et Daniel regi respondens ait : Rex, in æternum vive !
Daniel 6 22 Deus meus misit angelum suum, et conclusit ora leonum, et non nocuerunt mihi : quia coram eo justitia inventa est in me : sed et coram te, rex, delictum non feci.
Daniel 6 23 Tunc vehementer rex gavisus est super eo, et Danielem præcepit educi de lacu : eductusque est Daniel de lacu, et nulla læsio inventa est in eo, quia credidit Deo suo.
Daniel 6 24 Jubente autem rege, adducti sunt viri illi, qui accusaverant Danielem : et in lacum leonum missi sunt, ipsi, et filii, et uxores eorum : et non pervenerunt usque ad pavimentum laci, donec arriperent eos leones, et omnia ossa eorum comminuerunt.
Daniel 6 25 Tunc Darius rex scripsit universis populis, tribubus, et linguis habitantibus in universa terra : Pax vobis multiplicetur.
Daniel 6 26 A me constitutum est decretum, ut in universo imperio et regno meo, tremiscant et paveant Deum Danielis : ipse est enim Deus vivens, et æternus in sæcula, et regnum ejus non dissipabitur, et potestas ejus usque in æternum.
Daniel 6 27 Ipse liberator atque salvator, faciens signa et mirabilia in cælo et in terra : qui liberavit Danielem de lacu leonum.
Daniel 6 28 Porro Daniel perseveravit usque ad regnum Darii, regnumque Cyri Persæ.
Daniel 7 1 Anno primo Baltassar regis Babylonis, Daniel somnium vidit : visio autem capitis ejus in cubili suo : et somnium scribens, brevi sermone comprehendit : summatimque perstringens, ait :
Daniel 7 2 Videbam in visione mea nocte : et ecce quatuor venti cæli pugnabant in mari magno.
Daniel 7 3 Et quatuor bestiæ grandes ascendebant de mari diversæ inter se.
Daniel 7 4 Prima quasi leæna, et alas habebat aquilæ : aspiciebam donec evulsæ sunt alæ ejus, et sublata est de terra, et super pedes quasi homo stetit ; et cor hominis datum est ei.
Daniel 7 5 Et ecce bestia alia similis urso in parte stetit : et tres ordines erant in ore ejus, et in dentibus ejus, et sic dicebant ei : Surge, comede carnes plurimas.
Daniel 7 6 Post hæc aspiciebam, et ecce alia quasi pardus, et alas habebat quasi avis, quatuor super se : et quatuor capita erant in bestia, et potestas data est ei.
Daniel 7 7 Post hæc aspiciebam in visione noctis, et ecce bestia quarta terribilis atque mirabilis, et fortis nimis : dentes ferreos habebat magnos, comedens atque comminuens, et reliqua pedibus suis conculcans : dissimilis autem erat ceteris bestiis quas videram ante eam, et habebat cornua decem.
Daniel 7 8 Considerabam cornua, et ecce cornu aliud parvulum ortum est de medio eorum : et tria de cornibus primis evulsa sunt a facie ejus : et ecce oculi, quasi oculi hominis erant in cornu isto, et os loquens ingentia.
Daniel 7 9 Aspiciebam donec throni positi sunt, et antiquus dierum sedit. Vestimentum ejus candidum quasi nix, et capilli capitis ejus quasi lana munda : thronus ejus flammæ ignis : rotæ ejus ignis accensus.
Daniel 7 10 Fluvius igneus rapidusque egrediebatur a facie ejus. Millia millium ministrabant ei, et decies millies centena millia assistebant ei : judicium sedit, et libri aperti sunt.
Daniel 7 11 Aspiciebam propter vocem sermonum grandium, quos cornu illud loquebatur : et vidi quoniam interfecta esset bestia, et perisset corpus ejus, et traditum esset ad comburendum igni :
Daniel 7 12 aliarum quoque bestiarum ablata esset potestas, et tempora vitæ constituta essent eis usque ad tempus et tempus.
Daniel 7 13 Aspiciebam ergo in visione noctis, et ecce cum nubibus cæli quasi filius hominis veniebat, et usque ad antiquum dierum pervenit : et in conspectu ejus obtulerunt eum.
Daniel 7 14 Et dedit ei potestatem, et honorem, et regnum : et omnes populi, tribus, et linguæ ipsi servient : potestas ejus, potestas æterna, quæ non auferetur : et regnum ejus, quod non corrumpetur.
Daniel 7 15 Horruit spiritus meus : ego Daniel territus sum in his, et visiones capitis mei conturbaverunt me.
Daniel 7 16 Accessi ad unum de assistentibus, et veritatem quærebam ab eo de omnibus his. Qui dixit mihi interpretationem sermonum, et docuit me :
Daniel 7 17 Hæ quatuor bestiæ magnæ, quatuor sunt regna, quæ consurgent de terra.
Daniel 7 18 Suscipient autem regnum sancti Dei altissimi, et obtinebunt regnum usque in sæculum, et sæculum sæculorum.
Daniel 7 19 Post hoc volui diligenter discere de bestia quarta, quæ erat dissimilis valde ab omnibus, et terribilis nimis : dentes et ungues ejus ferrei : comedebat, et comminuebat, et reliqua pedibus suis conculcabat :
Daniel 7 20 et de cornibus decem, quæ habebat in capite, et de alio, quod ortum fuerat, ante quod ceciderant tria cornua : et de cornu illo, quod habebat oculos, et os loquens grandia, et majus erat ceteris.
Daniel 7 21 Aspiciebam, et ecce cornu illud faciebat bellum adversus sanctos, et prævalebat eis,
Daniel 7 22 donec venit antiquus dierum, et judicium dedit sanctis Excelsi, et tempus advenit, et regnum obtinuerunt sancti.
Daniel 7 23 Et sic ait : Bestia quarta, regnum quartum erit in terra, quod majus erit omnibus regnis, et devorabit universam terram, et conculcabit, et comminuet eam.
Daniel 7 24 Porro cornua decem ipsius regni, decem reges erunt : et alius consurget post eos, et ipse potentior erit prioribus, et tres reges humiliabit.
Daniel 7 25 Et sermones contra Excelsum loquetur, et sanctos Altissimi conteret : et putabit quod possit mutare tempora, et leges : et tradentur in manu ejus usque ad tempus, et tempora, et dimidium temporis.
Daniel 7 26 Et judicium sedebit, ut auferatur potentia, et conteratur, et dispereat usque in finem.
Daniel 7 27 Regnum autem, et potestas, et magnitudo regni, quæ est subter omne cælum, detur populo sanctorum Altissimi : cujus regnum, regnum sempiternum est, et omnes reges servient ei, et obedient.
Daniel 7 28 Hucusque finis verbi. Ego Daniel multum cogitationibus meis conturbabar, et facies mea mutata est in me : verbum autem in corde meo conservavi.
Daniel 8 1 Anno tertio regni Baltassar regis, visio apparuit mihi. Ego Daniel, post id quod videram in principio,
Daniel 8 2 vidi in visione mea, cum essem in Susis castro, quod est in Ælam regione : vidi autem in visione esse me super portam Ulai.
Daniel 8 3 Et levavi oculus meos, et vidi : et ecce aries unus stabat ante paludem, habens cornua excelsa, et unum excelsius altero atque succrescens. Postea
Daniel 8 4 vidi arietem cornibus ventilantem contra occidentem, et contra aquilonem, et contra meridiem, et omnes bestiæ non poterant resistere ei, neque liberari de manu ejus : fecitque secundum voluntatem suam, et magnificatus est.
Daniel 8 5 Et ego intelligebam : ecce autem hircus caprarum veniebat ab occidente super faciem totius terræ, et non tangebat terram : porro hircus habebat cornu insigne inter oculos suos.
Daniel 8 6 Et venit usque ad arietem illum cornutum, quem videram stantem ante portam, et cucurrit ad eum in impetu fortitudinis suæ.
Daniel 8 7 Cumque appropinquasset prope arietem, efferatus est in eum, et percussit arietem : et comminuit duo cornua ejus, et non poterat aries resistere ei : cumque eum misisset in terram, conculcavit, et nemo quibat liberare arietem de manu ejus.
Daniel 8 8 Hircus autem caprarum magnus factus est nimis : cumque crevisset, fractum est cornu magnum, et orta sunt quatuor cornua subter illud per quatuor ventos cæli.
Daniel 8 9 De uno autem ex eis egressum est cornu unum modicum : et factum est grande contra meridiem, et contra orientem, et contra fortitudinem.
Daniel 8 10 Et magnificatum est usque ad fortitudinem cæli : et dejecit de fortitudine, et de stellis, et conculcavit eas.
Daniel 8 11 Et usque ad principem fortitudinis magnificatum est : et ab eo tulit juge sacrificium, et dejecit locum sanctificationis ejus.
Daniel 8 12 Robur autem datum est ei contra juge sacrificium propter peccata : et prosternetur veritas in terra, et faciet, et prosperabitur.
Daniel 8 13 Et audivi unum de sanctis loquentem : et dixit unus sanctus alteri nescio cui loquenti : Usquequo visio, et juge sacrificium, et peccatum desolationis quæ facta est : et sanctuarium, et fortitudo conculcabitur ?
Daniel 8 14 Et dixit ei : Usque ad vesperam et mane, dies duo millia trecenti : et mundabitur sanctuarium.
Daniel 8 15 Factum est autem cum viderem ego Daniel visionem, et quærerem intelligentiam : ecce stetit in conspectu meo quasi species viri.
Daniel 8 16 Et audivi vocem viri inter Ulai : et clamavit, et ait : Gabriel, fac intelligere istam visionem.
Daniel 8 17 Et venit, et stetit juxta ubi ego stabam : cumque venisset, pavens corrui in faciem meam : et ait ad me : Intellige, fili hominis, quoniam in tempore finis complebitur visio.
Daniel 8 18 Cumque loqueretur ad me, collapsus sum pronus in terram : et tetigit me, et statuit me in gradu meo,
Daniel 8 19 dixitque mihi : Ego ostendam tibi quæ futura sunt in novissimo maledictionis : quoniam habet tempus finem suum.
Daniel 8 20 Aries, quem vidisti habere cornua, rex Medorum est atque Persarum.
Daniel 8 21 Porro hircus caprarum, rex Græcorum est ; et cornu grande, quod erat inter oculos ejus, ipse est rex primus.
Daniel 8 22 Quod autem fracto illo surrexerunt quatuor pro eo : quatuor reges de gente ejus consurgent, sed non in fortitudine ejus.
Daniel 8 23 Et post regnum eorum, cum creverint iniquitates, consurget rex impudens facie, et intelligens propositiones ;
Daniel 8 24 et roborabitur fortitudo ejus, sed non in viribus suis : et supra quam credi potest, universa vastabit, et prosperabitur, et faciet. Et interficiet robustos, et populum sanctorum
Daniel 8 25 secundum voluntatem suam, et dirigetur dolus in manu ejus : et cor suum magnificabit, et in copia rerum omnium occidet plurimos : et contra principem principum consurget, et sine manu conteretur.
Daniel 8 26 Et visio vespere et mane, quæ dicta est, vera est : tu ergo visionem signa, quia post multos dies erit.
Daniel 8 27 Et ego Daniel langui, et ægrotavi per dies : cumque surrexissem, faciebam opera regis, et stupebam ad visionem, et non erat qui interpretaretur.
Daniel 9 1 In anno primo Darii filii Assueri de semine Medorum, qui imperavit super regnum Chaldæorum,
Daniel 9 2 anno uno regni ejus, ego Daniel intellexi in libris numerum annorum, de quo factus est sermo Domini ad Jeremiam prophetam, ut complerentur desolationis Jerusalem septuaginta anni.
Daniel 9 3 Et posui faciem meam ad Dominum Deum meum rogare et deprecari in jejuniis, sacco, et cinere.
Daniel 9 4 Et oravi Dominum Deum meum, et confessus sum, et dixi : Obsecro, Domine Deus magne et terribilis, custodiens pactum, et misericordiam diligentibus te, et custodientibus mandata tua :
Daniel 9 5 peccavimus, iniquitatem fecimus, impie egimus, et recessimus : et declinavimus a mandatis tuis ac judiciis.
Daniel 9 6 Non obedivimus servis tuis prophetis, qui locuti sunt in nomine tuo regibus nostris, principibus nostris, patribus nostris, omnique populo terræ.
Daniel 9 7 Tibi, Domine, justitia : nobis autem confusio faciei, sicut est hodie viro Juda, et habitatoribus Jerusalem, et omni Israël, his qui prope sunt, et his qui procul in universis terris, ad quas ejecisti eos propter iniquitates eorum, in quibus peccaverunt in te.
Daniel 9 8 Domine, nobis confusio faciei, regibus nostris, principibus nostris, et patribus nostris, qui peccaverunt.
Daniel 9 9 Tibi autem Domino Deo nostro misericordia et propitiatio, quia recessimus a te,
Daniel 9 10 et non audivimus vocem Domini Dei nostri ut ambularemus in lege ejus, quam posuit nobis per servos suos prophetas.
Daniel 9 11 Et omnis Israël prævaricati sunt legem tuam, et declinaverunt ne audirent vocem tuam : et stillavit super nos maledictio et detestatio quæ scripta est in libro Moysi servi Dei, quia peccavimus ei.
Daniel 9 12 Et statuit sermones suos, quos locutus est super nos et super principes nostros, qui judicaverunt nos, ut superinduceret in nos magnum malum, quale numquam fuit sub omni cælo, secundum quod factum est in Jerusalem.
Daniel 9 13 Sicut scriptum est in lege Moysi, omne malum hoc venit super nos : et non rogavimus faciem tuam, Domine Deus noster, ut reverteremur ab iniquitatibus nostris, et cogitaremus veritatem tuam.
Daniel 9 14 Et vigilavit Dominus super malitiam, et adduxit eam super nos. Justus Dominus Deus noster in omnibus operibus suis, quæ fecit : non enim audivimus vocem ejus.
Daniel 9 15 Et nunc Domine Deus noster, qui eduxisti populum tuum de terra Ægypti in manu forti, et fecisti tibi nomen secundum diem hanc : peccavimus, iniquitatem fecimus.
Daniel 9 16 Domine, in omnem justitiam tuam avertatur, obsecro, ira tua et furor tuus a civitate tua Jerusalem, et monte sancto tuo. Propter peccata enim nostra, et iniquitates patrum nostrorum, Jerusalem et populus tuus in opprobrium sunt omnibus per circuitum nostrum.
Daniel 9 17 Nunc ergo exaudi, Deus noster, orationem servi tui, et preces ejus : et ostende faciem tuam super sanctuarium tuum, quod desertum est propter temetipsum.
Daniel 9 18 Inclina, Deus meus, aurem tuam, et audi : aperi oculos tuos, et vide desolationem nostram, et civitatem super quam invocatum est nomen tuum : neque enim in justificationibus nostris prosternimus preces ante faciem tuam, sed in miserationibus tuis multis.
Daniel 9 19 Exaudi, Domine ; placare Domine : attende et fac : ne moreris propter temetipsum, Deus meus, quia nomen tuum invocatum est super civitatem et super populum tuum.
Daniel 9 20 Cumque adhuc loquerer, et orarem, et confiterer peccata mea, et peccata populi mei Israël, et prosternerem preces meas in conspectu Dei mei, pro monte sancto Dei mei :
Daniel 9 21 adhuc me loquente in oratione, ecce vir Gabriel, quem videram in visione a principio, cito volans tetigit me in tempore sacrificii vespertini.
Daniel 9 22 Et docuit me, et locutus est mihi, dixitque : Daniel, nunc egressus sum ut docerem te, et intelligeres.
Daniel 9 23 Ab exordio precum tuarum egressus est sermo : ego autem veni ut indicarem tibi, quia vir desideriorum es : tu ergo animadverte sermonem, et intellige visionem.
Daniel 9 24 Septuaginta hebdomades abbreviatæ sunt super populum tuum et super urbem sanctam tuam, ut consummetur prævaricatio, et finem accipiat peccatum, et deleatur iniquitas, et adducatur justitia sempiterna, et impleatur visio et prophetia, et ungatur Sanctus sanctorum.
Daniel 9 25 Scito ergo, et animadverte : ab exitu sermonis, ut iterum ædificetur Jerusalem, usque ad Christum ducem, hebdomades septem, et hebdomades sexaginta duæ erunt : et rursum ædificabitur platea, et muri in angustia temporum.
Daniel 9 26 Et post hebdomades sexaginta duas occidetur Christus : et non erit ejus populus qui eum negaturus est. Et civitatem et sanctuarium dissipabit populus cum duce venturo : et finis ejus vastitas, et post finem belli statuta desolatio.
Daniel 9 27 Confirmabit autem pactum multis hebdomada una : et in dimidio hebdomadis deficiet hostia et sacrificium : et erit in templo abominatio desolationis : et usque ad consummationem et finem perseverabit desolatio.
Daniel 10 1 Anno tertio Cyri regis Persarum, verbum revelatum est Danieli cognomento Baltassar, et verbum verum, et fortitudo magna : intellexitque sermonem : intelligentia enim est opus in visione.
Daniel 10 2 In diebus illis ego Daniel lugebam trium hebdomadarum diebus :
Daniel 10 3 panem desiderabilem non comedi, et caro et vinum non introierunt in os meum, sed neque unguento unctus sum, donec complerentur trium hebdomadarum dies.
Daniel 10 4 Die autem vigesima et quarta mensis primi, eram juxta fluvium magnum, qui est Tigris.
Daniel 10 5 Et levavi oculos meos, et vidi : et ecce vir unus vestitus lineis, et renes ejus accincti auro obrizo :
Daniel 10 6 et corpus ejus quasi chrysolithus, et facies ejus velut species fulguris, et oculi ejus ut lampas ardens : et brachia ejus, et quæ deorsum sunt usque ad pedes, quasi species æris candentis : et vox sermonum ejus ut vox multitudinis.
Daniel 10 7 Vidi autem ego Daniel solus visionem : porro viri qui erant mecum non viderunt, sed terror nimius irruit super eos, et fugerunt in absconditum.
Daniel 10 8 Ego autem relictus solus vidi visionem grandem hanc : et non remansit in me fortitudo, sed et species mea immutata est in me, et emarcui, nec habui quidquam virium.
Daniel 10 9 Et audivi vocem sermonum ejus : et audiens jacebam consternatus super faciem meam, et vultus meus hærebat terræ.
Daniel 10 10 Et ecce manus tetigit me, et erexit me super genua mea, et super articulos manuum mearum.
Daniel 10 11 Et dixit ad me : Daniel vir desideriorum, intellige verba quæ ego loquor ad te, et sta in gradu tuo : nunc enim sum missus ad te. Cumque dixisset mihi sermonem istum, steti tremens.
Daniel 10 12 Et ait ad me : Noli metuere, Daniel : quia ex die primo, quo posuisti cor tuum ad intelligendum ut te affligeres in conspectu Dei tui, exaudita sunt verba tua : et ego veni propter sermones tuos.
Daniel 10 13 Princeps autem regni Persarum restitit mihi viginti et uno diebus : et ecce Michaël, unus de principibus primis, venit in adjutorium meum, et ego remansi ibi juxta regem Persarum.
Daniel 10 14 Veni autem ut docerem te quæ ventura sunt populo tuo in novissimis diebus, quoniam adhuc visio in dies.
Daniel 10 15 Cumque loqueretur mihi hujuscemodi verbis, dejeci vultum meum ad terram, et tacui.
Daniel 10 16 Et ecce quasi similitudo filii hominis tetigit labia mea : et aperiens os meum locutus sum, et dixi ad eum, qui stabat contra me : Domine mi, in visione tua dissolutæ sunt compages meæ, et nihil in me remansit virium.
Daniel 10 17 Et quomodo poterit servus domini mei loqui cum domino meo? nihil enim in me remansit virium, sed et halitus meus intercluditur.
Daniel 10 18 Rursum ergo tetigit me quasi visio hominis, et confortavit me,
Daniel 10 19 et dixit : Noli timere, vir desideriorum : pax tibi : confortare, et esto robustus. Cumque loqueretur mecum, convalui, et dixi : Loquere, domine mi, quia confortasti me.
Daniel 10 20 Et ait : Numquid scis quare venerim ad te ? et nunc revertar ut prælier adversum principem Persarum. Cum ego egrederer, apparuit princeps Græcorum veniens.
Daniel 10 21 Verumtamen annuntiabo tibi quod expressum est in scriptura veritatis : et nemo est adjutor meus in omnibus his, nisi Michaël princeps vester.
Daniel 11 1 Ego autem ab anno primo Darii Medi stabam ut confortaretur et roboraretur.
Daniel 11 2 Et nunc veritatem annuntiabo tibi. Ecce adhuc tres reges stabunt in Perside, et quartus ditabitur opibus nimiis super omnes : et cum invaluerit divitiis suis, concitabit omnes adversum regnum Græciæ.
Daniel 11 3 Surget vero rex fortis, et dominabitur potestate multa, et faciet quod placuerit ei.
Daniel 11 4 Et cum steterit, conteretur regnum ejus, et dividetur in quatuor ventos cæli : sed non in posteros ejus, neque secundum potentiam illius, qua dominatus est : lacerabitur enim regnum ejus etiam in externos, exceptis his.
Daniel 11 5 Et confortabitur rex austri : et de principibus ejus prævalebit super eum, et dominabitur ditione : multa enim dominatio ejus.
Daniel 11 6 Et post finem annorum fœderabuntur : filiaque regis austri veniet ad regem aquilonis facere amicitiam, et non obtinebit fortitudinem brachii, nec stabit semen ejus : et tradetur ipsa, et qui adduxerunt eam adolescentes ejus, et qui confortabant eam in temporibus.
Daniel 11 7 Et stabit de germine radicum ejus plantatio : et veniet cum exercitu, et ingredietur provinciam regis aquilonis : et abutetur eis, et obtinebit.
Daniel 11 8 Insuper et deos eorum, et sculptilia, vasa quoque pretiosa argenti et auri, captiva ducet in Ægyptum : ipse prævalebit adversus regem aquilonis.
Daniel 11 9 Et intrabit in regnum rex austri, et revertetur ad terram suam.
Daniel 11 10 Filii autem ejus provocabuntur, et congregabunt multitudinem exercituum plurimorum : et veniet properans, et inundans : et revertetur, et concitabitur, et congredietur cum robore ejus.
Daniel 11 11 Et provocatus rex austri egredietur, et pugnabit adversus regem aquilonis, et præparabit multitudinem nimiam, et dabitur multitudo in manu ejus.
Daniel 11 12 Et capiet multitudinem, et exaltabitur cor ejus, et dejiciet multa millia, sed non prævalebit.
Daniel 11 13 Convertetur enim rex aquilonis, et præparabit multitudinem multo majorem quam prius : et in fine temporum annorumque veniet properans cum exercitu magno, et opibus nimiis.
Daniel 11 14 Et in temporibus illis multi consurgent adversus regem austri : filii quoque prævaricatorum populi tui extollentur ut impleant visionem, et corruent.
Daniel 11 15 Et venit rex aquilonis, et comportabit aggerem, et capiet urbes munitissimas : et brachia austri non sustinebunt, et consurgent electi ejus ad resistendum, et non erit fortitudo.
Daniel 11 16 Et faciet veniens super eum juxta placitum suum, et non erit qui stet contra faciem ejus : et stabit in terra inclyta, et consumetur in manu ejus.
Daniel 11 17 Et ponet faciem suam ut veniat ad tenendum universum regnum ejus, et recta faciet cum eo : et filiam feminarum dabit ei, ut evertat illud : et non stabit, nec illius erit.
Daniel 11 18 Et convertet faciem suam ad insulas, et capiet multas : et cessare faciet principem opprobrii sui, et opprobrium ejus convertetur in eum.
Daniel 11 19 Et convertet faciem suam ad imperium terræ suæ, et impinget, et corruet, et non invenietur.
Daniel 11 20 Et stabit in loco ejus vilissimus, et indignus decore regio : et in paucis diebus conteretur, non in furore, nec in prælio.
Daniel 11 21 Et stabit in loco ejus despectus, et non tribuetur ei honor regius : et veniet clam, et obtinebit regnum in fraudulentia.
Daniel 11 22 Et brachia pugnantis expugnabuntur a facie ejus, et conterentur : insuper et dux fœderis.
Daniel 11 23 Et post amicitias, cum eo faciet dolum : et ascendet, et superabit in modico populo.
Daniel 11 24 Et abundantes, et uberes urbes ingredietur : et faciet quæ non fecerunt patres ejus, et patres patrum ejus : rapinas, et prædam, et divitias eorum dissipabit, et contra firmissimas cogitationes inibit : et hoc usque ad tempus.
Daniel 11 25 Et concitabitur fortitudo ejus, et cor ejus adversum regem austri in exercitu magno : et rex austri provocabitur ad bellum multis auxiliis, et fortibus nimis : et non stabunt, quia inibunt adversus eum consilia.
Daniel 11 26 Et comedentes panem cum eo, conterent illum, exercitusque ejus opprimetur : et cadent interfecti plurimi.
Daniel 11 27 Duorum quoque regum cor erit ut malefaciant, et ad mensam unam mendacium loquentur : et non proficient, quia adhuc finis in aliud tempus.
Daniel 11 28 Et revertetur in terram suam cum opibus multis : et cor ejus adversum testamentum sanctum, et faciet, et revertetur in terram suam.
Daniel 11 29 Statuto tempore revertetur, et veniet ad austrum : et non erit priori simile novissimum.
Daniel 11 30 Et venient super eum trieres, et Romani : et percutietur, et revertetur, et indignabitur contra testamentum sanctuarii, et faciet : reverteturque, et cogitabit adversum eos qui dereliquerunt testamentum sanctuarii.
Daniel 11 31 Et brachia ex eo stabunt, et polluent sanctuarium fortitudinis, et auferent juge sacrificium : et dabunt abominationem in desolationem.
Daniel 11 32 Et impii in testamentum simulabunt fraudulenter : populus autem sciens Deum suum, obtinebit, et faciet.
Daniel 11 33 Et docti in populo docebunt plurimos : et ruent in gladio, et in flamma, et in captivitate, et in rapina dierum.
Daniel 11 34 Cumque corruerint, sublevabuntur auxilio parvulo : et applicabuntur eis plurimi fraudulenter.
Daniel 11 35 Et de eruditis ruent, ut conflentur, et eligantur, et dealbentur usque ad tempus præfinitum : quia adhuc aliud tempus erit.
Daniel 11 36 Et faciet juxta voluntatem suam rex, et elevabitur, et magnificabitur adversus omnem deum : et adversus Deum deorum loquetur magnifica, et dirigetur, donec compleatur iracundia : perpetrata quippe est definitio.
Daniel 11 37 Et Deum patrum suorum non reputabit : et erit in concupiscentiis feminarum, nec quemquam deorum curabit, quia adversum universa consurget.
Daniel 11 38 Deum autem Maozim in loco suo venerabitur : et deum, quem ignoraverunt patres ejus, colet auro, et argento, et lapide pretioso, rebusque pretiosis.
Daniel 11 39 Et faciet ut muniat Maozim cum deo alieno, quem cognovit, et multiplicabit gloriam, et dabit eis potestatem in multis, et terram dividet gratuito.
Daniel 11 40 Et in tempore præfinito præliabitur adversus eum rex austri, et quasi tempestas veniet contra illum rex aquilonis in curribus, et in equitibus, et in classe magna, et ingredietur terras, et conteret, et pertransiet.
Daniel 11 41 Et introibit in terram gloriosam, et multæ corruent : hæ autem solæ salvabuntur de manu ejus, Edom, et Moab, et principium filiorum Ammon.
Daniel 11 42 Et mittet manum suam in terras : et terra Ægypti non effugiet.
Daniel 11 43 Et dominabitur thesaurorum auri, et argenti, et in omnibus pretiosis Ægypti : per Libyam quoque, et Æthiopiam transibit.
Daniel 11 44 Et fama turbabit eum ab oriente et ab aquilone : et veniet in multitudine magna ut conterat et interficiat plurimos.
Daniel 11 45 Et figet tabernaculum suum Apadno inter maria, super montem inclytum et sanctum : et veniet usque ad summitatem ejus, et nemo auxiliabitur ei.
Daniel 12 1 In tempore autem illo consurget Michaël princeps magnus, qui stat pro filiis populi tui : et veniet tempus quale non fuit ab eo ex quo gentes esse cœperunt usque ad tempus illud. Et in tempore illo salvabitur populus tuus, omnis qui inventus fuerit scriptus in libro.
Daniel 12 2 Et multi de his qui dormiunt in terræ pulvere evigilabunt, alii in vitam æternam, et alii in opprobrium ut videant semper.
Daniel 12 3 Qui autem docti fuerint, fulgebunt quasi splendor firmamenti : et qui ad justitiam erudiunt multos, quasi stellæ in perpetuas æternitates.
Daniel 12 4 Tu autem Daniel, claude sermones, et signa librum usque ad tempus statutum : plurimi pertransibunt, et multiplex erit scientia.
Daniel 12 5 Et vidi ego Daniel, et ecce quasi duo alii stabant : unus hinc super ripam fluminis, et alius inde ex altera ripa fluminis.
Daniel 12 6 Et dixi viro qui erat indutus lineis, qui stabat super aquas fluminis : Usquequo finis horum mirabilium ?
Daniel 12 7 Et audivi virum qui indutus erat lineis, qui stabat super aquas fluminis, cum elevasset dexteram et sinistram suam in cælum, et jurasset per viventem in æternum, quia in tempus, et tempora, et dimidium temporis. Et cum completa fuerit dispersio manus populi sancti, complebuntur universa hæc.
Daniel 12 8 Et ego audivi, et non intellexi. Et dixi : Domine mi, quid erit post hæc ?
Daniel 12 9 Et ait : Vade, Daniel, quia clausi sunt signatique sermones usque ad præfinitum tempus.
Daniel 12 10 Eligentur, et dealbabuntur, et quasi ignis probabuntur multi : et impie agent impii, neque intelligent omnes impii : porro docti intelligent.
Daniel 12 11 Et a tempore cum ablatum fuerit juge sacrificium, et posita fuerit abominatio in desolationem, dies mille ducenti nonaginta.
Daniel 12 12 Beatus qui exspectat, et pervenit usque ad dies mille trecentos triginta quinque.
Daniel 12 13 Tu autem vade ad præfinitum : et requiesces, et stabis in sorte tua in finem dierum.
Daniel 13 1 Et erat vir habitans in Babylone, et nomen ejus Joakim :
Daniel 13 2 et accepit uxorem nomine Susannam, filiam Helciæ, pulchram nimis, et timentem Deum :
Daniel 13 3 parentes enim illius, cum essent justi, erudierunt filiam suam secundum legem Moysi.
Daniel 13 4 Erat autem Joakim dives valde, et erat ei pomarium vicinum domui suæ : et ad ipsum confluebant Judæi, eo quod esset honorabilior omnium.
Daniel 13 5 Et constituti sunt de populo duo senes judices in illo anno, de quibus locutus est Dominus : Quia egressa est iniquitas de Babylone a senioribus judicibus, qui videbantur regere populum.
Daniel 13 6 Isti frequentabant domum Joakim, et veniebant ad eos omnes qui habebant judicia.
Daniel 13 7 Cum autem populus revertisset per meridiem, ingrediebatur Susanna, et deambulabat in pomario viri sui.
Daniel 13 8 Et videbant eam senes quotidie ingredientem et deambulantem, et exarserunt in concupiscentiam ejus :
Daniel 13 9 et everterunt sensum suum, et declinaverunt oculos suos ut non viderent cælum, neque recordarentur judiciorum justorum.
Daniel 13 10 Erant ergo ambo vulnerati amore ejus, nec indicaverunt sibi vicissim dolorem suum :
Daniel 13 11 erubescebant enim indicare sibi concupiscentiam suam, volentes concumbere cum ea.
Daniel 13 12 Et observabant quotidie sollicitius videre eam. Dixitque alter ad alterum :
Daniel 13 13 Eamus domum, quia hora prandii est. Et egressi, recesserunt a se.
Daniel 13 14 Cumque revertissent, venerunt in unum : et sciscitantes ab invicem causam, confessi sunt concupiscentiam suam : et tunc in communi statuerunt tempus quando eam possent invenire solam.
Daniel 13 15 Factum est autem, cum observarent diem aptum, ingressa est aliquando sicut heri et nudiustertius, cum duabus solis puellis, voluitque lavari in pomario : æstus quippe erat :
Daniel 13 16 et non erat ibi quisquam, præter duos senes absconditos, et contemplantes eam.
Daniel 13 17 Dixit ergo puellis : Afferte mihi oleum, et smigmata, et ostia pomarii claudite, ut laver.
Daniel 13 18 Et fecerunt sicut præceperat : clauseruntque ostia pomarii, et egressæ sunt per posticum ut afferrent quæ jusserat ; nesciebantque senes intus esse absconditos.
Daniel 13 19 Cum autem egressæ essent puellæ, surrexerunt duo senes, et accurrerunt ad eam, et dixerunt :
Daniel 13 20 Ecce ostia pomarii clausa sunt, et nemo nos videt, et nos in concupiscentia tui sumus : quam ob rem assentire nobis, et commiscere nobiscum.
Daniel 13 21 Quod si nolueris, dicemus contra te testimonium, quod fuerit tecum juvenis, et ob hanc causam emiseris puellas a te.
Daniel 13 22 Ingemuit Susanna, et ait : Angustiæ sunt mihi undique : si enim hoc egero, mors mihi est : si autem non egero, non effugiam manus vestras.
Daniel 13 23 Sed melius est mihi absque opere incidere in manus vestras, quam peccare in conspectu Domini.
Daniel 13 24 Et exclamavit voce magna Susanna : exclamaverunt autem et senes adversus eam.
Daniel 13 25 Et cucurrit unus ad ostia pomarii, et aperuit.
Daniel 13 26 Cum ergo audissent clamorem famuli domus in pomario, irruerunt per posticum ut viderent quidnam esset.
Daniel 13 27 Postquam autem senes locuti sunt, erubuerunt servi vehementer, quia numquam dictus fuerat sermo hujuscemodi de Susanna. Et facta est dies crastina.
Daniel 13 28 Cumque venisset populus ad Joakim virum ejus, venerunt et duo presbyteri, pleni iniqua cogitatione adversus Susannam ut interficerent eam.
Daniel 13 29 Et dixerunt coram populo : Mittite ad Susannam filiam Helciæ uxorem Joakim. Et statim miserunt.
Daniel 13 30 Et venit cum parentibus, et filiis, et universis cognatis suis.
Daniel 13 31 Porro Susanna erat delicata nimis, et pulchra specie.
Daniel 13 32 At iniqui illi jusserunt ut discooperiretur (erat enim cooperta), ut vel sic satiarentur decore ejus.
Daniel 13 33 Flebant igitur sui, et omnes qui noverant eam.
Daniel 13 34 Consurgentes autem duo presbyteri in medio populi, posuerunt manus suas super caput ejus.
Daniel 13 35 Quæ flens suspexit ad cælum : erat enim cor ejus fiduciam habens in Domino.
Daniel 13 36 Et dixerunt presbyteri : Cum deambularemus in pomario soli, ingressa est hæc cum duabus puellis : et clausit ostia pomarii, et dimisit a se puellas.
Daniel 13 37 Venitque ad eam adolescens, qui erat absconditus, et concubuit cum ea.
Daniel 13 38 Porro nos cum essemus in angulo pomarii, videntes iniquitatem, cucurrimus ad eos, et vidimus eos pariter commisceri.
Daniel 13 39 Et illum quidem non quivimus comprehendere, quia fortior nobis erat, et apertis ostiis exilivit :
Daniel 13 40 hanc autem cum apprehendissemus, interrogavimus, quisnam esset adolescens, et noluit indicare nobis : hujus rei testes sumus.
Daniel 13 41 Credidit eis multitudo quasi senibus et judicibus populi, et condemnaverunt eam ad mortem.
Daniel 13 42 Exclamavit autem voce magna Susanna, et dixit : Deus æterne, qui absconditorum es cognitor, qui nosti omnia antequam fiant,
Daniel 13 43 tu scis quoniam falsum testimonium tulerunt contra me : et ecce morior, cum nihil horum fecerim, quæ isti malitiose composuerunt adversum me.
Daniel 13 44 Exaudivit autem Dominus vocem ejus.
Daniel 13 45 Cumque duceretur ad mortem, suscitavit Dominus spiritum sanctum pueri junioris, cujus nomen Daniel :
Daniel 13 46 et exclamavit voce magna : Mundus ego sum a sanguine hujus.
Daniel 13 47 Et conversus omnis populus ad eum, dixit : Quis est iste sermo, quem tu locutus es ?
Daniel 13 48 Qui cum staret in medio eorum, ait : Sic fatui filii Israël, non judicantes, neque quod verum est cognoscentes, condemnastis filiam Israël ?
Daniel 13 49 revertimini ad judicium, quia falsum testimonium locuti sunt adversus eam.
Daniel 13 50 Reversus est ergo populus cum festinatione, et dixerunt ei senes : Veni, et sede in medio nostrum, et indica nobis : quia tibi Deus dedit honorem senectutis.
Daniel 13 51 Et dixit ad eos Daniel : Separate illos ab invicem procul, et dijudicabo eos.
Daniel 13 52 Cum ergo divisi essent alter ab altero, vocavit unum de eis, et dixit ad eum : Inveterate dierum malorum, nunc venerunt peccata tua, quæ operabaris prius :
Daniel 13 53 judicans judicia injusta, innocentes opprimens, et dimittens noxios, dicente Domino : Innocentem et justum non interficies.
Daniel 13 54 Nunc ergo, si vidisti eam, dic sub qua arbore videris eos colloquentes sibi. Qui ait : Sub schino.
Daniel 13 55 Dixit autem Daniel : Recte mentitus es in caput tuum : ecce enim angelus Dei, accepta sententia ab eo, scindet te medium.
Daniel 13 56 Et, amoto eo, jussit venire alium, et dixit ei : Semen Chanaan, et non Juda, species decepit te, et concupiscentia subvertit cor tuum :
Daniel 13 57 sic faciebatis filiabus Israël, et illæ timentes loquebantur vobis : sed filia Juda non sustinuit iniquitatem vestram.
Daniel 13 58 Nunc ergo, dic mihi sub qua arbore comprehenderis eos loquentes sibi. Qui ait : Sub prino.
Daniel 13 59 Dixit autem ei Daniel : Recte mentitus es et tu in caput tuum : manet enim angelus Domini, gladium habens, ut secet te medium, et interficiat vos.
Daniel 13 60 Exclamavit itaque omnis cœtus voce magna, et benedixerunt Deum, qui salvat sperantes in se.
Daniel 13 61 Et consurrexerunt adversus duos presbyteros (convicerat enim eos Daniel ex ore suo falsum dixisse testimonium), feceruntque eis sicut male egerant adversus proximum,
Daniel 13 62 ut facerent secundum legem Moysi. Et interfecerunt eos, et salvatus est sanguis innoxius in die illa.
Daniel 13 63 Helcias autem et uxor ejus laudaverunt Deum pro filia sua Susanna cum Joakim marito ejus, et cognatis omnibus, quia non esset inventa in ea res turpis.
Daniel 13 64 Daniel autem factus est magnus in conspectu populi a die illa, et deinceps.
Daniel 13 65 Et rex Astyages appositus est ad patres suos, et suscepit Cyrus Perses regnum ejus.
Daniel 14 1 Erat autem Daniel conviva regis, et honoratus super omnes amicos ejus.
Daniel 14 2 Erat quoque idolum apud Babylonios nomine Bel : et impendebantur in eo per dies singulos similæ artabæ duodecim, et oves quadraginta, vinique amphoræ sex.
Daniel 14 3 Rex quoque colebat eum, et ibat per singulos dies adorare eum : porro Daniel adorabat Deum suum. Dixitque ei rex : Quare non adoras Bel ?
Daniel 14 4 Qui respondens ait ei : Quia non colo idola manufacta, sed viventem Deum, qui creavit cælum, et terram, et habet potestatem omnis carnis.
Daniel 14 5 Et dixit rex ad eum : Non videtur tibi esse Bel vivens deus ? an non vides quanta comedat et bibat quotidie ?
Daniel 14 6 Et ait Daniel arridens : Ne erres, rex : iste enim intrinsecus luteus est, et forinsecus æreus, neque comedit aliquando.
Daniel 14 7 Et iratus rex vocavit sacerdotes ejus, et ait eis : Nisi dixeritis mihi quis est qui comedat impensas has, moriemini.
Daniel 14 8 Si autem ostenderitis quoniam Bel comedat hæc, morietur Daniel, quia blasphemavit in Bel. Et dixit Daniel regi : Fiat juxta verbum tuum.
Daniel 14 9 Erant autem sacerdotes Bel septuaginta, exceptis uxoribus, et parvulis, et filiis. Et venit rex cum Daniele in templum Bel.
Daniel 14 10 Et dixerunt sacerdotes Bel : Ecce nos egredimur foras : et tu, rex, pone escas, et vinum misce, et claude ostium, et signa annulo tuo :
Daniel 14 11 et cum ingressus fueris mane, nisi inveneris omnia comesta a Bel, morte moriemur, vel Daniel qui mentitus est adversum nos.
Daniel 14 12 Contemnebant autem, quia fecerant sub mensa absconditum introitum, et per illum ingrediebantur semper, et devorabant ea.
Daniel 14 13 Factum est igitur postquam egressi sunt illi, rex posuit cibos ante Bel : præcepit Daniel pueris suis, et attulerunt cinerem, et cribravit per totum templum coram rege : et egressi clauserunt ostium, et signantes annulo regis abierunt.
Daniel 14 14 Sacerdotes autem ingressi sunt nocte juxta consuetudinem suam, et uxores et filii eorum, et comederunt omnia, et biberunt.
Daniel 14 15 Surrexit autem rex primo diluculo, et Daniel cum eo.
Daniel 14 16 Et ait rex : Salvane sunt signacula, Daniel ? Qui respondit : Salva, rex.
Daniel 14 17 Statimque cum aperuisset ostium, intuitus rex mensam, exclamavit voce magna : Magnus es, Bel, et non est apud te dolus quisquam.
Daniel 14 18 Et risit Daniel, et tenuit regem ne ingrederetur intro : et dixit : Ecce pavimentum : animadverte cujus vestigia sint hæc.
Daniel 14 19 Et dixit rex : Video vestigia virorum, et mulierum, et infantium. Et iratus est rex.
Daniel 14 20 Tunc apprehendit sacerdotes, et uxores, et filios eorum : et ostenderunt ei abscondita ostiola, per quæ ingrediebantur, et consumebant quæ erant super mensam.
Daniel 14 21 Occidit ergo illos rex, et tradidit Bel in potestatem Danielis : qui subvertit eum, et templum ejus.
Daniel 14 22 Et erat draco magnus in loco illo, et colebant eum Babylonii.
Daniel 14 23 Et dixit rex Danieli : Ecce nunc non potes dicere quia iste non sit deus vivens : adora ergo eum.
Daniel 14 24 Dixitque Daniel : Dominum Deum meum adoro, quia ipse est Deus vivens : iste autem non est deus vivens.
Daniel 14 25 Tu autem, rex, da mihi potestatem, et interficiam draconem absque gladio et fuste. Et ait rex : Do tibi.
Daniel 14 26 Tulit ergo Daniel picem, et adipem, et pilos, et coxit pariter : fecitque massas, et dedit in os draconis, et diruptus est draco. Et dixit : Ecce quem colebatis.
Daniel 14 27 Quod cum audissent Babylonii, indignati sunt vehementer : et congregati adversum regem, dixerunt : Judæus factus est rex : Bel destruxit, draconem interfecit, et sacerdotes occidit.
Daniel 14 28 Et dixerunt cum venissent ad regem : Trade nobis Danielem, alioquin interficiemus te, et domum tuam.
Daniel 14 29 Vidit ergo rex quod irruerent in eum vehementer : et necessitate compulsus, tradidit eis Danielem.
Daniel 14 30 Qui miserunt eum in lacum leonum, et erat ibi diebus sex.
Daniel 14 31 Porro in lacu erant leones septem, et dabantur eis duo corpora quotidie, et duæ oves : et tunc non data sunt eis, ut devorarent Danielem.
Daniel 14 32 Erat autem Habacuc propheta in Judæa, et ipse coxerat pulmentum, et intriverat panes in alveolo : et ibat in campum ut ferret messoribus.
Daniel 14 33 Dixitque angelus Domini ad Habacuc : Fer prandium quod habes in Babylonem Danieli, qui est in lacu leonum.
Daniel 14 34 Et dixit Habacuc : Domine, Babylonem non vidi, et lacum nescio.
Daniel 14 35 Et apprehendit eum angelus Domini in vertice ejus, et portavit eum capillo capitis sui, posuitque eum in Babylone supra lacum in impetu spiritus sui.
Daniel 14 36 Et clamavit Habacuc, dicens : Daniel serve Dei, tolle prandium quod misit tibi Deus.
Daniel 14 37 Et ait Daniel : Recordatus es mei, Deus, et non dereliquisti diligentes te.
Daniel 14 38 Surgensque Daniel comedit. Porro angelus Domini restituit Habacuc confestim in loco suo.
Daniel 14 39 Venit ergo rex die septimo ut lugeret Danielem : et venit ad lacum, et introspexit, et ecce Daniel sedens in medio leonum.
Daniel 14 40 Et exclamavit voce magna rex, dicens : Magnus es, Domine Deus Danielis. Et extraxit eum de lacu leonum.
Daniel 14 41 Porro illos, qui perditionis ejus causa fuerant, intromisit in lacum, et devorati sunt in momento coram eo.
Daniel 14 42 Tunc rex ait : Paveant omnes habitantes in universa terra Deum Danielis : quia ipse est salvator, faciens signa et mirabilia in terra : qui liberavit Danielem de lacu leonum.
Hosea 1 1 Verbum Domini, quod factum est ad Osee, filium Beeri, in diebus Oziæ, Joathan, Achaz, Ezechiæ, regum Juda ; et in diebus Jeroboam, filii Joas, regis Israël.
Hosea 1 2 Principium loquendi Domino in Osee. Et dixit Dominus ad Osee : Vade, sume tibi uxorem fornicationum, et fac tibi filios fornicationum, quia fornicans fornicabitur terra a Domino.
Hosea 1 3 Et abiit, et accepit Gomer, filiam Debelaim : et concepit, et peperit ei filium.
Hosea 1 4 Et dixit Dominus ad eum : Voca nomen ejus Jezrahel, quoniam adhuc modicum, et visitabo sanguinem Jezrahel super domum Jehu, et quiescere faciam regnum domus Israël.
Hosea 1 5 Et in illa die conteram arcum Israël in valle Jezrahel.
Hosea 1 6 Et concepit adhuc, et peperit filiam. Et dixit ei : Voca nomen ejus, Absque misericordia, quia non addam ultra misereri domui Israël, sed oblivione obliviscar eorum.
Hosea 1 7 Et domui Juda miserebor, et salvabo eos in Domino Deo suo ; et non salvabo eos in arcu et gladio, et in bello, et in equis, et in equitibus.
Hosea 1 8 Et ablactavit eam quæ erat Absque misericordia. Et concepit, et peperit filium.
Hosea 1 9 Et dixit : Voca nomen ejus, Non populus meus, quia vos non populus meus, et ego non ero vester.
Hosea 1 10 Et erit numerus filiorum Israël quasi arena maris, quæ sine mensura est, et non numerabitur. Et erit in loco ubi dicetur eis : Non populus meus vos : dicetur eis : Filii Dei viventis.
Hosea 1 11 Et congregabuntur filii Juda et filii Israël pariter ; et ponent sibimet caput unum, et ascendent de terra, quia magnus dies Jezrahel.
Hosea 2 1 Dicite fratribus vestris : Populus meus ; et sorori vestræ : Misericordiam consecuta.
Hosea 2 2 Judicate matrem vestram, judicate, quoniam ipsa non uxor mea, et ego non vir ejus. Auferat fornicationes suas a facie sua, et adulteria sua de medio uberum suorum ;
Hosea 2 3 ne forte expoliem eam nudam, et statuam eam secundum diem nativitatis suæ, et ponam eam quasi solitudinem, et statuam eam velut terram inviam, et interficiam eam siti.
Hosea 2 4 Et filiorum illius non miserebor, quoniam filii fornicationum sunt.
Hosea 2 5 Quia fornicata est mater eorum, confusa est quæ concepit eos ; quia dixit : Vadam post amatores meos, qui dant panes mihi, et aquas meas, lanam meam, et linum meum, oleum meum, et potum meum.
Hosea 2 6 Propter hoc ecce ego sepiam viam tuam spinis, et sepiam eam maceria, et semitas suas non inveniet.
Hosea 2 7 Et sequetur amatores suos, et non apprehendet eos ; et quæret eos, et non inveniet : et dicet : Vadam, et revertar ad virum meum priorem, quia bene mihi erat tunc magis quam nunc.
Hosea 2 8 Et hæc nescivit, quia ego dedi ei frumentum, et vinum, et oleum, et argentum multiplicavi ei, et aurum, quæ fecerunt Baal.
Hosea 2 9 Idcirco convertar, et sumam frumentum meum in tempore suo, et vinum meum in tempore suo. Et liberabo lanam meam et linum meum, quæ operiebant ignominiam ejus.
Hosea 2 10 Et nunc revelabo stultitiam ejus in oculis amatorum ejus ; et vir non eruet eam de manu mea ;
Hosea 2 11 et cessare faciam omne gaudium ejus, solemnitatem ejus, neomeniam ejus, sabbatum ejus, et omnia festa tempora ejus.
Hosea 2 12 Et corrumpam vineam ejus, et ficum ejus, de quibus dixit : Mercedes hæ meæ sunt, quas dederunt mihi amatores mei ; et ponam eam in saltum, et comedet eam bestia agri.
Hosea 2 13 Et visitabo super eam dies Baalim, quibus accendebat incensum, et ornabatur in aure sua, et monili suo. Et ibat post amatores suos, et mei obliviscebatur, dicit Dominus.
Hosea 2 14 Propter hoc ecce ego lactabo eam, et ducam eam in solitudinem, et loquar ad cor ejus.
Hosea 2 15 Et dabo ei vinitores ejus ex eodem loco, et vallem Achor, ad aperiendam spem ; et canet ibi juxta dies juventutis suæ, et juxta dies ascensionis suæ de terra Ægypti.
Hosea 2 16 Et erit in die illa, ait Dominus : vocabit me, Vir meus, et non vocabit me ultra Baali.
Hosea 2 17 Et auferam nomina Baalim de ore ejus, et non recordabitur ultra nominis eorum.
Hosea 2 18 Et percutiam cum eis fœdus in die illa, cum bestia agri, et cum volucre cæli, et cum reptili terræ ; et arcum, et gladium, et bellum conteram de terra, et dormire eos faciam fiducialiter.
Hosea 2 19 Et sponsabo te mihi in sempiternum ; et sponsabo te mihi in justitia, et judicio, et in misericordia, et in miserationibus.
Hosea 2 20 Et sponsabo te mihi in fide ; et scies quia ego Dominus.
Hosea 2 21 Et erit in die illa : exaudiam, dicit Dominus, exaudiam cælos, et illi exaudient terram.
Hosea 2 22 Et terra exaudiet triticum, et vinum, et oleum, et hæc exaudient Jezrahel.
Hosea 2 23 Et seminabo eam mihi in terra, et miserebor ejus quæ fuit Absque misericordia.
Hosea 2 24 Et dicam Non populo meo : Populus meus es tu ; et ipse dicet : Deus meus es tu.
Hosea 3 1 Et dixit Dominus ad me : Adhuc vade, et dilige mulierem dilectam amico et adulteram, sicut diligit Dominus filios Israël, et ipsi respiciunt ad deos alienos, et diligunt vinacia uvarum.
Hosea 3 2 Et fodi eam mihi quindecim argenteis, et coro hordei, et dimidio coro hordæi.
Hosea 3 3 Et dixi ad eam : Dies multos exspectabis me ; non fornicaberis, et non eris viro ; sed et ego exspectabo te.
Hosea 3 4 Quia dies multos sedebunt filii Israël sine rege, et sine principe, et sine sacrificio, et sine altari, et sine ephod, et sine theraphim.
Hosea 3 5 Et post hæc revertentur filii Israël, et quærent Dominum Deum suum, et David regem suum : et pavebunt ad Dominum, et ad bonum ejus, in novissimo dierum.
Hosea 4 1 Audite verbum Domini, filii Israël, quia judicium Domino cum habitatoribus terræ : non est enim veritas, et non est misericordia, et non est scientia Dei in terra.
Hosea 4 2 Maledictum, et mendacium, et homicidium, et furtum, et adulterium inundaverunt, et sanguis sanguinem tetigit.
Hosea 4 3 Propter hoc lugebit terra, et infirmabitur omnis qui habitat in ea, in bestia agri, et in volucre cæli ; sed et pisces maris congregabuntur.
Hosea 4 4 Verumtamen unusquisque non judicet, et non arguatur vir : populus enim tuus sicut hi qui contradicunt sacerdoti.
Hosea 4 5 Et corrues hodie, et corruet etiam propheta tecum. Nocte tacere feci matrem tuam.
Hosea 4 6 Conticuit populus meus, eo quod non habuerit scientiam : quia tu scientiam repulisti, repellam te, ne sacerdotio fungaris mihi ; et oblita es legis Dei tui, obliviscar filiorum tuorum et ego.
Hosea 4 7 Secundum multitudinem eorum sic peccaverunt mihi : gloriam eorum in ignominiam commutabo.
Hosea 4 8 Peccata populi mei comedent, et ad iniquitatem eorum sublevabunt animas eorum.
Hosea 4 9 Et erit sicut populus, sic sacerdos ; et visitabo super eum vias ejus, et cogitationes ejus reddam ei.
Hosea 4 10 Et comedent, et non saturabuntur ; fornicati sunt, et non cessaverunt : quoniam Dominum dereliquerunt in non custodiendo.
Hosea 4 11 Fornicatio, et vinum, et ebrietas auferunt cor.
Hosea 4 12 Populus meus in ligno suo interrogavit, et baculus ejus annuntiavit ei ; spiritus enim fornicationum decepit eos, et fornicati sunt a Deo suo.
Hosea 4 13 Super capita montium sacrificabant, et super colles ascendebant thymiama ; subtus quercum, et populum, et terebinthum, quia bona erat umbra ejus ; ideo fornicabuntur filiæ vestræ, et sponsæ vestræ adulteræ erunt.
Hosea 4 14 Non visitabo super filias vestras cum fuerint fornicatæ, et super sponsas vestras cum adulteraverint, quoniam ipsi cum meretricibus conversabantur, et cum effeminatis sacrificabant ; et populus non intelligens vapulabit.
Hosea 4 15 Si fornicaris tu, Israël, non delinquat saltem Juda ; et nolite ingredi in Galgala, et ne ascenderitis in Bethaven, neque juraveritis : Vivit Dominus !
Hosea 4 16 Quoniam sicut vacca lasciviens declinavit Israël ; nunc pascet eos Dominus, quasi agnum in latitudine.
Hosea 4 17 Particeps idolorum Ephraim : dimitte eum.
Hosea 4 18 Separatum est convivium eorum ; fornicatione fornicati sunt : dilexerunt afferre ignominiam protectores ejus.
Hosea 4 19 Ligavit eum spiritus in alis suis, et confundentur a sacrificiis suis.
Hosea 5 1 Audite hoc, sacerdotes,  et attendite, domus Israël, et domus regis, auscultate : quia vobis judicium est, quoniam laqueus facti estis speculationi, et rete expansum super Thabor.
Hosea 5 2 Et victimas declinastis in profundum ; et ego eruditor omnium eorum.
Hosea 5 3 Ego scio Ephraim, et Israël non est absconditus a me : quia nunc fornicatus est Ephraim ; contaminatus est Israël.
Hosea 5 4 Non dabunt cogitationes suas ut revertantur ad Deum suum, quia spiritus fornicationum in medio eorum, et Dominum non cognoverunt.
Hosea 5 5 Et respondebit arrogantia Israël in facie ejus, et Israël et Ephraim ruent in iniquitate sua : ruet etiam Judas cum eis.
Hosea 5 6 In gregibus suis et in armentis suis vadent ad quærendum Dominum, et non invenient : ablatus est ab eis.
Hosea 5 7 In Dominum prævaricati sunt, quia filios alienos genuerunt : nunc devorabit eos mensis, cum partibus suis.
Hosea 5 8 Clangite buccina in Gabaa, tuba in Rama ; ululate in Bethaven, post tergum tuum, Benjamin.
Hosea 5 9 Ephraim in desolatione erit in die correptionis ; in tribubus Israël ostendi fidem.
Hosea 5 10 Facti sunt principes Juda quasi assumentes terminum ; super eos effundam quasi aquam iram meam.
Hosea 5 11 Calumniam patiens est Ephraim, fractus judicio, quoniam cœpit abire post sordes.
Hosea 5 12 Et ego quasi tinea Ephraim, et quasi putredo domui Juda.
Hosea 5 13 Et vidit Ephraim languorem suum, et Juda vinculum suum ; et abiit Ephraim ad Assur, et misit ad regem ultorem : et ipse non poterit sanare vos, nec solvere poterit a vobis vinculum.
Hosea 5 14 Quoniam ego quasi leæna Ephraim, et quasi catulus leonis domui Juda. Ego, ego capiam, et vadam ; tollam, et non est qui eruat.
Hosea 5 15 Vadens revertar ad locum meum, donec deficiatis, et quæratis faciem meam.
Hosea 6 1 In tribulatione sua mane consurgent ad me : Venite, et revertamur ad Dominum,
Hosea 6 2 quia ipse cepit, et sanabit nos ; percutiet, et curabit nos.
Hosea 6 3 Vivificabit nos post duos dies ; in die tertia suscitabit nos, et vivemus in conspectu ejus. Sciemus, sequemurque ut cognoscamus Dominum : quasi diluculum præparatus est egressus ejus, et veniet quasi imber nobis temporaneus et serotinus terræ.
Hosea 6 4 Quid faciam tibi, Ephraim ? quid faciam tibi, Juda ? misericordia vestra quasi nubes matutina, et quasi ros mane pertransiens.
Hosea 6 5 Propter hoc dolavi in prophetis ; occidi eos in verbis oris mei : et judicia tua quasi lux egredientur.
Hosea 6 6 Quia misericordiam volui, et non sacrificium ; et scientiam Dei plus quam holocausta.
Hosea 6 7 Ipsi autem sicut Adam transgressi sunt pactum : ibi prævaricati sunt in me.
Hosea 6 8 Galaad civitas operantium idolum, supplantata sanguine.
Hosea 6 9 Et quasi fauces virorum latronum, particeps sacerdotum, in via interficientium pergentes de Sichem : quia scelus operati sunt.
Hosea 6 10 In domo Israël vidi horrendum : ibi fornicationes Ephraim, contaminatus est Israël.
Hosea 6 11 Sed et Juda, pone messem tibi, cum convertero captivitatem populi mei.
Hosea 7 1 Cum sanare vellem Israël, revelata est iniquitas Ephraim, et malitia Samariæ, quia operati sunt mendacium ; et fur ingressus est spolians, latrunculus foris.
Hosea 7 2 Et ne forte dicant in cordibus suis, omnem malitiam eorum me recordatum, nunc circumdederunt eos adinventiones suæ : coram facie mea factæ sunt.
Hosea 7 3 In malitia sua lætificaverunt regem, et in mendaciis suis principes.
Hosea 7 4 Omnes adulterantes, quasi clibanus succensus a coquente ; quievit paululum civitas a commistione fermenti, donec fermentaretur totum.
Hosea 7 5 Dies regis nostri : cœperunt principes furere a vino ; extendit manum suam cum illusoribus.
Hosea 7 6 Quia applicuerunt quasi clibanum cor suum, cum insidiaretur eis ; tota nocte dormivit coquens eos : mane ipse succensus quasi ignis flammæ.
Hosea 7 7 Omnes calefacti sunt quasi clibanus, et devoraverunt judices suos : omnes reges eorum ceciderunt ; non est qui clamat in eis ad me.
Hosea 7 8 Ephraim in populis ipse commiscebatur ; Ephraim factus est subcinericius panis, qui non reversatur.
Hosea 7 9 Comederunt alieni robur ejus, et ipse nescivit ; sed et cani effusi sunt in eo, et ipse ignoravit.
Hosea 7 10 Et humiliabitur superbia Israël in facie ejus ; nec reversi sunt ad Dominum Deum suum, et non quæsierunt eum in omnibus his.
Hosea 7 11 Et factus est Ephraim quasi columba seducta non habens cor. Ægyptum invocabant ; ad Assyrios abierunt.
Hosea 7 12 Et cum profecti fuerint, expandam super eos rete meum : quasi volucrem cæli detraham eos ; cædam eos secundum auditionem cœtus eorum.
Hosea 7 13 Væ eis, quoniam recesserunt a me ! vastabuntur, quia prævaricati sunt in me, et ego redemi eos, et ipsi locuti sunt contra me mendacia.
Hosea 7 14 Et non clamaverunt ad me in corde suo, sed ululabant in cubilibus suis : super triticum et vinum ruminabant ; recesserunt a me.
Hosea 7 15 Et ego erudivi eos, et confortavi brachia eorum, et in me cogitaverunt malitiam.
Hosea 7 16 Reversi sunt ut essent absque jugo ; facti sunt quasi arcus dolosus : cadent in gladio principes eorum, a furore linguæ suæ. Ista subsannatio eorum in terra Ægypti.
Hosea 8 1 In gutture tuo sit tuba quasi aquila super domum Domini, pro eo quod transgressi sunt fœdus meum, et legem meam prævaricati sunt.
Hosea 8 2 Me invocabunt : Deus meus, cognovimus te Israël.
Hosea 8 3 Projecit Israël bonum : inimicus persequetur eum.
Hosea 8 4 Ipsi regnaverunt, et non ex me ; principes exstiterunt, et non cognovi : argentum suum et aurum suum fecerunt sibi idola, ut interirent.
Hosea 8 5 Projectus est vitulus tuus, Samaria ; iratus est furor meus in eos. Usquequo non poterunt emundari ?
Hosea 8 6 Quia ex Israël et ipse est : artifex fecit illum, et non est Deus ; quoniam in aranearum telas erit vitulus Samariæ.
Hosea 8 7 Quia ventum seminabunt, et turbinem metent : culmus stans non est in eo ; germen non faciet farinam : quod etsi fecerit, alieni comedent eam.
Hosea 8 8 Devoratus est Israël ; nunc factus est in nationibus quasi vas immundum.
Hosea 8 9 Quia ipsi ascenderunt ad Assur, onager solitarius sibi ; Ephraim munera dederunt amatoribus.
Hosea 8 10 Sed et cum mercede conduxerint nationes, nunc congregabo eos, et quiescent paulisper ab onere regis et principum.
Hosea 8 11 Quia multiplicavit Ephraim altaria ad peccandum ; factæ sunt ei aræ in delictum.
Hosea 8 12 Scribam ei multiplices leges meas, quæ velut alienæ computatæ sunt.
Hosea 8 13 Hostias offerent, immolabunt carnes et comedent, et Dominus non suscipiet eas : nunc recordabitur iniquitatis eorum, et visitabit peccata eorum : ipsi in Ægyptum convertentur.
Hosea 8 14 Et oblitus est Israël factoris sui, et ædificavit delubra ; et Judas multiplicavit urbes munitas ; et mittam ignem in civitates ejus, et devorabit ædes illius.
Hosea 9 1 Noli lætari, Israël ; noli exsultare sicut populi : quia fornicatus es a Deo tuo ; dilexisti mercedem super omnes areas tritici.
Hosea 9 2 Area et torcular non pascet eos, et vinum mentietur eis :
Hosea 9 3 non habitabunt in terra Domini. Reversus est Ephraim in Ægyptum, et in Assyriis pollutum comedit.
Hosea 9 4 Non libabunt Domino vinum, et non placebunt ei. Sacrificia eorum quasi panis lugentium ; omnes qui comedent eum, contaminabuntur : quia panis eorum animæ ipsorum : non intrabit in domum Domini.
Hosea 9 5 Quid facietis in die solemni, in die festivitatis Domini ?
Hosea 9 6 Ecce enim profecti sunt a vastitate : Ægyptus congregabit eos ; Memphis sepeliet eos : desiderabile argentum eorum urtica hæreditabit, lappa in tabernaculis eorum.
Hosea 9 7 Venerunt dies visitationis, venerunt dies retributionis. Scitote, Israël, stultum prophetam, insanum virum spiritualem, propter multitudinem iniquitatis tuæ, et multitudine amentiæ.
Hosea 9 8 Speculator Ephraim cum Deo meo, propheta laqueus ruinæ factus est super omnes vias ejus ; insania in domo Dei ejus.
Hosea 9 9 Profunde peccaverunt, sicut in diebus Gabaa. Recordabitur iniquitatis eorum, et visitabit peccata eorum.
Hosea 9 10 Quasi uvas in deserto inveni Israël, quasi prima poma ficulneæ in cacumine ejus vidi patres eorum : ipsi autem intraverunt ad Beelphegor, et abalienati sunt in confusionem, et facti sunt abominabiles sicut ea quæ dilexerunt.
Hosea 9 11 Ephraim quasi avis avolavit ; gloria eorum a partu, et ab utero, et a conceptu.
Hosea 9 12 Quod etsi enutrierint filios suos, absque liberis eos faciam in hominibus ; sed et væ eis cum recessero ab eis !
Hosea 9 13 Ephraim, ut vidi, Tyrus erat fundata in pulchritudine ; et Ephraim educet ad interfectorem filios suos.
Hosea 9 14 Da eis, Domine. Quid dabis eis ? da eis vulvam sine liberis, et ubera arentia.
Hosea 9 15 Omnes nequitiæ eorum in Galgal, quia ibi exosos habui eos. Propter malitiam adinventionum eorum, de domo mea ejiciam eos ; non addam ut diligam eos : omnes principes eorum recedentes.
Hosea 9 16 Percussus est Ephraim ; radix eorum exsiccata est : fructum nequaquam facient, quod etsi genuerint, interficiam amantissima uteri eorum.
Hosea 9 17 Abjiciet eos Deus meus, quia non audierunt eum, et erunt vagi in nationibus.
Hosea 10 1 Vitis frondosa Israël, fructus adæquatus est ei : secundum multitudinem fructus sui multiplicavit altaria, juxta ubertatem terræ suæ exuberavit simulacris.
Hosea 10 2 Divisum est cor eorum, nunc interibunt ; ipse confringet simulacra eorum, depopulabitur aras eorum.
Hosea 10 3 Quia nunc dicent : Non est rex nobis, non enim timemus Dominum ; et rex quid faciet nobis ?
Hosea 10 4 Loquimini verba visionis inutilis, et ferietis fœdus ; et germinabit quasi amaritudo judicium super sulcos agri.
Hosea 10 5 Vaccas Bethaven coluerunt habitatores Samariæ ; quia luxit super eum populus ejus, et æditui ejus super eum exsultaverunt in gloria ejus, quia migravit ab eo.
Hosea 10 6 Siquidem et ipse in Assur delatus est, munus regi ultori. Confusio Ephraim capiet, et confundetur Israël in voluntate sua.
Hosea 10 7 Transire fecit Samaria regem suum quasi spumam super faciem aquæ.
Hosea 10 8 Et disperdentur excelsa idoli, peccatum Israël ; lappa et tribulus ascendet super aras eorum : et dicent montibus : Operite nos, et collibus : Cadite super nos.
Hosea 10 9 Ex diebus Gabaa peccavit Israël ; ibi steterunt. Non comprehendet eos in Gabaa prælium super filios iniquitatis.
Hosea 10 10 Juxta desiderium meum corripiam eos : congregabuntur super eos populi, cum corripientur propter duas iniquitates suas.
Hosea 10 11 Ephraim vitula docta diligere trituram, et ego transivi super pulchritudinem colli ejus : ascendam super Ephraim, arabit Judas ; confringet sibi sulcos Jacob.
Hosea 10 12 Seminate vobis in justitia, et metite in ore misericordiæ. Innovate vobis novale ; tempus autem requirendi Dominum, cum venerit qui docebit vos justitiam.
Hosea 10 13 Arastis impietatem, iniquitatem messuistis : comedistis frugem mendacii, quia confisus es in viis tuis, in multitudine fortium tuorum.
Hosea 10 14 Consurget tumultus in populo tuo ; et omnes munitiones tuæ vastabuntur, sicut vastatus est Salmana a domo ejus qui judicavit Baal in die prælii, matre super filios allisa.
Hosea 10 15 Sic fecit vobis Bethel, a facie malitiæ nequitiarum vestrarum.
Hosea 11 1 Sicut mane transiit, pertransiit rex Israël. Quia puer Israël, et dilexi eum ; et ex Ægypto vocavi filium meum.
Hosea 11 2 Vocaverunt eos, sic abierunt a facie eorum ; Baalim immolabant, et simulacris sacrificabant.
Hosea 11 3 Et ego quasi nutritius Ephraim : portabam eos in brachiis meis, et nescierunt quod curarem eos.
Hosea 11 4 In funiculis Adam traham eos, in vinculis caritatis ; et ero eis quasi exaltans jugum super maxillas eorum, et declinavi ad eum ut vesceretur.
Hosea 11 5 Non revertetur in terram Ægypti, et Assur ipse rex ejus, quoniam noluerunt converti.
Hosea 11 6 Cœpit gladius in civitatibus ejus, et consumet electos ejus, et comedet capita eorum.
Hosea 11 7 Et populus meus pendebit ad reditum meum ; jugum autem imponetur eis simul, quod non auferetur.
Hosea 11 8 Quomodo dabo te, Ephraim ? protegam te, Israël ? Quomodo dabo te sicut Adama, ponam te ut Seboim ? Conversum est in me cor meum, pariter conturbata est pœnitudo mea.
Hosea 11 9 Non faciam furorem iræ meæ ; non convertar ut disperdam Ephraim, quoniam Deus ego, et non homo ; in medio tui sanctus, et non ingrediar civitatem.
Hosea 11 10 Post Dominum ambulabunt ; quasi leo rugiet, quia ipse rugiet, et formidabunt filii maris.
Hosea 11 11 Et avolabunt quasi avis ex Ægypto, et quasi columba de terra Assyriorum : et collocabo eos in domibus suis, dicit Dominus.
Hosea 11 12 Circumdedit me in negatione Ephraim, et in dolo domus Israël ; Judas autem testis descendit cum Deo, et cum sanctis fidelis.
Hosea 12 1 Ephraim pascit ventum, et sequitur æstum ; tota die mendacium et vastitatem multiplicat : et fœdus cum Assyriis init, et oleum in Ægyptum ferebat.
Hosea 12 2 Judicium ergo Domini cum Juda, et visitatio super Jacob : juxta vias ejus, et juxta adinventiones ejus reddet ei.
Hosea 12 3 In utero supplantavit fratrem suum, et in fortitudine sua directus est cum angelo.
Hosea 12 4 Et invaluit ad angelum, et confortatus est ; flevit, et rogavit eum. In Bethel invenit eum, et ibi locutus est nobiscum.
Hosea 12 5 Et Dominus Deus exercituum, Dominus memoriale ejus.
Hosea 12 6 Et tu ad Deum tuum converteris ; misericordiam et judicium custodi, et spera in Deo tuo semper.
Hosea 12 7 Chanaan, in manu ejus statera dolosa, calumniam dilexit.
Hosea 12 8 Et dixit Ephraim : Verumtamen dives effectus sum ; inveni idolum mihi : omnes labores mei non invenient mihi iniquitatem quam peccavi.
Hosea 12 9 Et ego Dominus Deus tuus ex terra Ægypti : adhuc sedere te faciam in tabernaculis, sicut in diebus festivitatis.
Hosea 12 10 Et locutus sum super prophetas, et ego visionem multiplicavi, et in manu prophetarum assimilatus sum.
Hosea 12 11 Si Galaad idolum, ergo frustra erant in Galgal bobus immolantes ; nam et altaria eorum quasi acervi super sulcos agri.
Hosea 12 12 Fugit Jacob in regionem Syriæ, et servivit Israël in uxorem, et in uxorem servavit.
Hosea 12 13 In propheta autem eduxit Dominus Israël de Ægypto, et in propheta servatus est.
Hosea 12 14 Ad iracundiam me provocavit Ephraim in amaritudinibus suis : et sanguis ejus super eum veniet, et opprobrium ejus restituet ei Dominus suus.
Hosea 13 1 Loquente Ephraim, horror invasit Israël ; et deliquit in Baal, et mortuus est.
Hosea 13 2 Et nunc addiderunt ad peccandum ; feceruntque sibi conflatile de argento suo quasi similitudinem idolorum : factura artificum totum est : his ipsi dicunt : Immolate homines, vitulos adorantes.
Hosea 13 3 Idcirco erunt quasi nubes matutina, et sicut ros matutinus præteriens ; sicut pulvis turbine raptus ex area, et sicut fumus de fumario.
Hosea 13 4 Ego autem Dominus Deus tuus, ex terra Ægypti ; et Deum absque me nescies, et salvator non est præter me.
Hosea 13 5 Ego cognovi te in deserto, in terra solitudinis.
Hosea 13 6 Juxta pascua sua adimpleti sunt et saturati sunt ; et levaverunt cor suum, et obliti sunt mei.
Hosea 13 7 Et ego ero eis quasi leæna, sicut pardus in via Assyriorum.
Hosea 13 8 Occurram eis quasi ursa raptis catulis, et dirumpam interiora jecoris eorum, et consumam eos ibi quasi leo : bestia agri scindet eos.
Hosea 13 9 Perditio tua, Israël : tantummodo in me auxilium tuum.
Hosea 13 10 Ubi est rex tuus ? maxime nunc salvet te in omnibus urbibus tuis ; et judices tui, de quibus dixisti : Da mihi regem et principes.
Hosea 13 11 Dabo tibi regem in furore meo, et auferam in indignatione mea.
Hosea 13 12 Colligata est iniquitas Ephraim ; absconditum peccatum ejus.
Hosea 13 13 Dolores parturientis venient ei : ipse filius non sapiens : nunc enim non stabit in contritione filiorum.
Hosea 13 14 De manu mortis liberabo eos ; de morte redimam eos. Ero mors tua, o mors ! morsus tuus ero, inferne ! consolatio abscondita est ab oculis meis.
Hosea 13 15 Quia ipse inter fratres dividet : adducet urentem ventum Dominus de deserto ascendentem, et siccabit venas ejus, et desolabit fontem ejus : et ipse diripiet thesaurum omnis vasis desiderabilis.
Hosea 14 1 Pereat Samaria, quoniam ad amaritudinem concitavit Deum suum ! in gladio pereant, parvuli eorum elidantur, et fœtæ ejus discindantur !
Hosea 14 2 Convertere, Israël, ad Dominum Deum tuum, quoniam corruisti in iniquitate tua.
Hosea 14 3 Tollite vobiscum verba, et convertimini ad Dominum ; et dicite ei : Omnem aufer iniquitatem, accipe bonum, et reddemus vitulos labiorum nostrorum.
Hosea 14 4 Assur non salvabit nos : super equum non ascendemus, nec dicemus ultra, Dii nostri opera manuum nostrarum : quia ejus, qui in te est, misereberis pupilli.
Hosea 14 5 Sanabo contritiones eorum ; diligam eos spontanee : quia aversus est furor meus ab eis.
Hosea 14 6 Ero quasi ros ; Israël germinabit sicut lilium, et erumpet radix ejus ut Libani.
Hosea 14 7 Ibunt rami ejus, et erit quasi oliva gloria ejus, et odor ejus ut Libani.
Hosea 14 8 Convertentur sedentes in umbra ejus ; vivent tritico, et germinabunt quasi vinea ; memoriale ejus sicut vinum Libani.
Hosea 14 9 Ephraim, quid mihi ultra idola ? Ego exaudiam, et dirigam eum ego ut abietem virentem ; ex me fructus tuus inventus est.
Hosea 14 10 Quis sapiens, et intelliget ista ? intelligens, et sciet hæc ? quia rectæ viæ Domini, et justi ambulabunt in eis ; prævaricatores vero corruent in eis.
Joel 1 1 Verbum Domini, quod factum est ad Joël, filium Phatuel.
Joel 1 2 Audite hoc, senes, et auribus percipite, omnes habitatores terræ : si factum est istud in diebus vestris, aut in diebus patrum vestrorum ?
Joel 1 3 Super hoc filiis vestris narrate, et filii vestri filiis suis, et filii eorum generationi alteræ.
Joel 1 4 Residuum erucæ comedit locusta, et residuum locustæ comedit bruchus, et residuum bruchi comedit rubigo.
Joel 1 5 Expergiscimini, ebrii, et flete et ululate, omnes qui bibitis vinum in dulcedine, quoniam periit ab ore vestro.
Joel 1 6 Gens enim ascendit super terram meam, fortis et innumerabilis : dentes ejus ut dentes leonis, et molares ejus ut catuli leonis.
Joel 1 7 Posuit vineam meam in desertum, et ficum meam decorticavit ; nudans spoliavit eam, et projecit : albi facti sunt rami ejus.
Joel 1 8 Plange quasi virgo accincta sacco super virum pubertatis suæ.
Joel 1 9 Periit sacrificium et libatio de domo Domini ; luxerunt sacerdotes, ministri Domini.
Joel 1 10 Depopulata est regio, luxit humus, quoniam devastatum est triticum, confusum est vinum, elanguit oleum.
Joel 1 11 Confusi sunt agricolæ, ululaverunt vinitores super frumento et hordeo, quia periit messis agri.
Joel 1 12 Vinea confusa est, et ficus elanguit ; malogranatum, et palma, et malum, et omnia ligna agri aruerunt, quia confusum est gaudium a filiis hominum.
Joel 1 13 Accingite vos, et plangite, sacerdotes : ululate, ministri altaris ; ingredimini, cubate in sacco, ministri Dei mei, quoniam interiit de domo Dei vestri sacrificium et libatio.
Joel 1 14 Sanctificate jejunium, vocate cœtum, congregate senes, omnes habitatores terræ in domum Dei vestri, et clamate ad Dominum :
Joel 1 15 A, a, a, diei ! quia prope est dies Domini, et quasi vastitas a potente veniet.
Joel 1 16 Numquid non coram oculis vestris alimenta perierunt de domo Dei nostri, lætitia et exsultatio ?
Joel 1 17 Computruerunt jumenta in stercore suo, demolita sunt horrea, dissipatæ sunt apothecæ, quoniam confusum est triticum.
Joel 1 18 Quid ingemuit animal, mugierunt greges armenti ? quia non est pascua eis ; sed et greges pecorum disperierunt.
Joel 1 19 Ad te, Domine, clamabo, quia ignis comedit speciosa deserti, et flamma succendit omnia ligna regionis.
Joel 1 20 Sed et bestiæ agri, quasi area sitiens imbrem, suspexerunt ad te, quoniam exsiccati sunt fontes aquarum, et ignis devoravit speciosa deserti.
Joel 2 1 Canite tuba in Sion, ululate in monte sancto meo, conturbentur omnes habitatores terræ : quia venit dies Domini, quia prope est.
Joel 2 2 Dies tenebrarum et caliginis, dies nubis et turbinis ; quasi mane expansum super montes populus multus et fortis : similis ei non fuit a principio, et post eum non erit usque in annos generationis et generationis.
Joel 2 3 Ante faciem ejus ignis vorans, et post eum exurens flamma. Quasi hortus voluptatis terra coram eo, et post eum solitudo deserti, neque est qui effugiat eum.
Joel 2 4 Quasi aspectus equorum, aspectus eorum ; et quasi equites, sic current.
Joel 2 5 Sicut sonitus quadrigarum super capita montium exilient, sicut sonitus flammæ ignis devorantis stipulam, velut populus fortis præparatus ad prælium.
Joel 2 6 A facie ejus cruciabuntur populi ; omnes vultus redigentur in ollam.
Joel 2 7 Sicut fortes current ; quasi viri bellatores ascendent murum : viri in viis suis gradientur, et non declinabunt a semitis suis.
Joel 2 8 Unusquisque fratrem suum non coarctabit, singuli in calle suo ambulabunt ; sed et per fenestras cadent, et non demolientur.
Joel 2 9 Urbem ingredientur, in muro current, domos conscendent, per fenestras intrabunt quasi fur.
Joel 2 10 A facie ejus contremuit terra, moti sunt cæli, sol et luna obtenebrati sunt, et stellæ retraxerunt splendorem suum.
Joel 2 11 Et Dominus dedit vocem suam ante faciem exercitus sui, quia multa sunt nimis castra ejus, quia fortia et facientia verbum ejus : magnus enim dies Domini, et terribilis valde, et quis sustinebit eum ?
Joel 2 12 Nunc ergo, dicit Dominus, convertimini ad me in toto corde vestro, in jejunio, et in fletu, et in planctu.
Joel 2 13 Et scindite corda vestra, et non vestimenta vestra ; et convertimini ad Dominum Deum vestrum, quia benignus et misericors est, patiens et multæ misericordiæ, et præstabilis super malitia.
Joel 2 14 Quis scit si convertatur, et ignoscat, et relinquat post se benedictionem, sacrificium et libamen Domino Deo vestro ?
Joel 2 15 Canite tuba in Sion, sanctificate jejunium, vocate cœtum :
Joel 2 16 congregate populum, sanctificate ecclesiam, coadunate senes, congregate parvulos, et sugentes ubera ; egrediatur sponsus de cubili suo, et sponsa de thalamo suo.
Joel 2 17 Inter vestibulum et altare plorabunt sacerdotes, ministri Domini, et dicent : Parce, Domine, parce populo tuo ; et ne des hæreditatem tuam in opprobrium, ut dominentur eis nationes. Quare dicunt in populis : Ubi est Deus eorum ?
Joel 2 18 Zelatus est Dominus terram suam, et pepercit populo suo.
Joel 2 19 Et respondit Dominus, et dixit populo suo : Ecce ego mittam vobis frumentum, et vinum, et oleum, et replebimini eis ; et non dabo vos ultra opprobrium in gentibus.
Joel 2 20 Et eum qui ab aquilone est procul faciam a vobis, et expellam eum in terram inviam et desertam : faciem ejus contra mare orientale, et extremum ejus ad mare novissimum : et ascendet fœtor ejus, et ascendet putredo ejus, quia superbe egit.
Joel 2 21 Noli timere, terra : exsulta, et lætare, quoniam magnificavit Dominus ut faceret.
Joel 2 22 Nolite timere, animalia regionis, quia germinaverunt speciosa deserti ; quia lignum attulit fructum suum, ficus et vinea dederunt virtutem suam.
Joel 2 23 Et, filii Sion, exsultate, et lætamini in Domino Deo vestro, quia dedit vobis doctorem justitiæ, et descendere faciet ad vos imbrem matutinum et serotinum, sicut in principio.
Joel 2 24 Et implebuntur areæ frumento, et redundabunt torcularia vino et oleo.
Joel 2 25 Et reddam vobis annos, quos comedit locusta, bruchus, et rubigo, et eruca : fortitudo mea magna quam misi in vos.
Joel 2 26 Et comedetis vescentes, et saturabimini ; et laudabitis nomen Domini Dei vestri, qui fecit mirabilia vobiscum ; et non confundetur populus meus in sempiternum.
Joel 2 27 Et scietis quia in medio Israël ego sum, et ego Dominus Deus vester, et non est amplius ; et non confundetur populus meus in æternum.
Joel 2 28 Et erit post hæc : effundam spiritum meum super omnem carnem, et prophetabunt filii vestri et filiæ vestræ : senes vestri somnia somniabunt, et juvenes vestri visiones videbunt.
Joel 2 29 Sed et super servos meos et ancillas in diebus illis effundam spiritum meum.
Joel 2 30 Et dabo prodigia in cælo et in terra, sanguinem, et ignem, et vaporem fumi.
Joel 2 31 Sol convertetur in tenebras, et luna in sanguinem, antequam veniat dies Domini magnus et horribilis.
Joel 2 32 Et erit : omnis qui invocaverit nomen Domini, salvus erit : quia in monte Sion et in Jerusalem erit salvatio, sicut dixit Dominus, et in residuis quos Dominus vocaverit.
Joel 3 1 Quia ecce in diebus illis, et in tempore illo, cum convertero captivitatem Juda et Jerusalem,
Joel 3 2 congregabo omnes gentes, et deducam eas in vallem Josaphat ; et disceptabo cum eis ibi super populo meo, et hæreditate mea Israël, quos disperserunt in nationibus, et terram meam diviserunt.
Joel 3 3 Et super populum meum miserunt sortem ; et posuerunt puerum in prostibulo, et puellam vendiderunt pro vino ut biberent.
Joel 3 4 Verum quid mihi et vobis, Tyrus et Sidon, et omnis terminus Palæstinorum ? numquid ultionem vos reddetis mihi ? et si ulciscimini vos contra me, cito velociter reddam vicissitudinem vobis super caput vestrum.
Joel 3 5 Argentum enim meum et aurum tulistis, et desiderabilia mea et pulcherrima intulistis in delubra vestra.
Joel 3 6 Et filios Juda et filios Jerusalem vendidistis filiis Græcorum, ut longe faceretis eos de finibus suis.
Joel 3 7 Ecce ego suscitabo eos de loco in quo vendidistis eos, et convertam retributionem vestram in caput vestrum.
Joel 3 8 Et vendam filios vestros et filias vestras in manibus filiorum Juda, et venundabunt eos Sabæis, genti longinquæ, quia Dominus locutus est.
Joel 3 9 Clamate hoc in gentibus, sanctificate bellum, suscitate robustos : accedant, ascendant omnes viri bellatores.
Joel 3 10 Concidite aratra vestra in gladios, et ligones vestros in lanceas. Infirmus dicat : Quia fortis ego sum.
Joel 3 11 Erumpite, et venite, omnes gentes de circuitu, et congregamini ; ibi occumbere faciet Dominus robustos tuos.
Joel 3 12 Consurgant, et ascendant gentes in vallem Josaphat, quia ibi sedebo ut judicem omnes gentes in circuitu.
Joel 3 13 Mittite falces, quoniam maturavit messis ; venite, et descendite, quia plenum est torcular, exuberant torcularia : quia multiplicata est malitia eorum.
Joel 3 14 Populi, populi, in valle concisionis, quia juxta est dies Domini in valle concisionis.
Joel 3 15 Sol et luna obtenebrati sunt, et stellæ retraxerunt splendorem suum.
Joel 3 16 Et Dominus de Sion rugiet, et de Jerusalem dabit vocem suam, et movebuntur cæli et terra ; et Dominus spes populi sui, et fortitudo filiorum Israël.
Joel 3 17 Et scietis quia ego Dominus Deus vester, habitans in Sion monte sancto meo ; et erit Jerusalem sancta, et alieni non transibunt per eam amplius.
Joel 3 18 Et erit in die illa : stillabunt montes dulcedinem, et colles fluent lacte, et per omnes rivos Juda ibunt aquæ ; et fons de domo Domini egredietur, et irrigabit torrentem spinarum.
Joel 3 19 Ægyptus in desolationem erit, et Idumæa in desertum perditionis, pro eo quod inique egerint in filios Juda, et effuderint sanguinem innocentem in terra sua.
Joel 3 20 Et Judæa in æternum habitabitur, et Jerusalem in generationem et generationem.
Joel 3 21 Et mundabo sanguinem eorum, quem non mundaveram ; et Dominus commorabitur in Sion.
Amos 1 1 Verba Amos, qui fuit in pastoribus de Thecue, quæ vidit super Israël in diebus Oziæ, regis Juda, et in diebus Jeroboam, filii Joas, regis Israël, ante duos annos terræmotus.
Amos 1 2 Et dixit : Dominus de Sion rugiet, et de Jerusalem dabit vocem suam ; et luxerunt speciosa pastorum, et exsiccatus est vertex Carmeli.
Amos 1 3 Hæc dicit Dominus : Super tribus sceleribus Damasci, et super quatuor non convertam eum, eo quod trituraverint in plaustris ferreis Galaad.
Amos 1 4 Et mittam ignem in domum Azaël, et devorabit domos Benadad.
Amos 1 5 Et conteram vectem Damasci : et disperdam habitatorem de campo idoli, et tenentem sceptrum de domo voluptatis : et transferetur populus Syriæ Cyrenen, dicit Dominus.
Amos 1 6 Hæc dicit Dominus : Super tribus sceleribus Gazæ, et super quatuor non convertam eum, eo quod transtulerint captivitatem perfectam, ut concluderent eam in Idumæa.
Amos 1 7 Et mittam ignem in murum Gazæ, et devorabit ædes ejus.
Amos 1 8 Et disperdam habitatorem de Azoto, et tenentem sceptrum de Ascalone : et convertam manum meam super Accaron, et peribunt reliqui Philisthinorum, dicit Dominus Deus.
Amos 1 9 Hæc dicit Dominus : Super tribus sceleribus Tyri, et super quatuor non convertam eum, eo quod concluserint captivitatem perfectam in Idumæa, et non sint recordati fœderis fratrum.
Amos 1 10 Et mittam ignem in murum Tyri, et devorabit ædes ejus.
Amos 1 11 Hæc dicit Dominus : Super tribus sceleribus Edom, et super quatuor non convertam eum, eo quod persecutus sit in gladio fratrem suum, et violaverit misericordiam ejus, et tenuerit ultra furorem suum, et indignationem suam servaverit usque in finem.
Amos 1 12 Mittam ignem in Theman, et devorabit ædes Bosræ.
Amos 1 13 Hæc dicit Dominus : Super tribus sceleribus filiorum Ammon, et super quatuor non convertam eum, eo quod dissecuerit prægnantes Galaad ad dilatandum terminum suum.
Amos 1 14 Et succendam ignem in muro Rabba, et devorabit ædes ejus in ululatu in die belli, et in turbine in die commotionis.
Amos 1 15 Et ibit Melchom in captivitatem, ipse et principes ejus simul, dicit Dominus.
Amos 2 1 Hæc dicit Dominus : Super tribus sceleribus Moab, et super quatuor non convertam eum, eo quod incenderit ossa regis Idumææ usque ad cinerem.
Amos 2 2 Et mittam ignem in Moab, et devorabit ædes Carioth : et morietur in sonitu Moab, in clangore tubæ.
Amos 2 3 Et disperdam judicem de medio ejus, et omnes principes ejus interficiam cum eo, dicit Dominus.
Amos 2 4 Hæc dicit Dominus : Super tribus sceleribus Juda, et super quatuor non convertam eum, eo quod abjecerit legem Domini et mandata ejus non custodierit : deceperant enim eos idola sua, post quæ abierant patres eorum.
Amos 2 5 Et mittam ignem in Juda, et devorabit ædes Jerusalem.
Amos 2 6 Hæc dicit Dominus : Super tribus sceleribus Israël, et super quatuor non convertam eum, pro eo quod vendiderit pro argento justum, et pauperem pro calceamentis.
Amos 2 7 Qui conterunt super pulverem terræ capita pauperum, et viam humilium declinant : et filius ac pater ejus ierunt ad puellam, ut violarent nomen sanctum meum.
Amos 2 8 Et super vestimentis pignoratis accubuerunt juxta omne altare, et vinum damnatorum bibebant in domo Dei sui.
Amos 2 9 Ego autem exterminavi Amorrhæum a facie eorum, cujus altitudo, cedrorum altitudo ejus, et fortis ipse quasi quercus ; et contrivi fructum ejus desuper, et radices ejus subter.
Amos 2 10 Ego sum qui ascendere vos feci de terra Ægypti, et duxi vos in deserto quadraginta annis, ut possideretis terram Amorrhæi.
Amos 2 11 Et suscitavi de filiis vestris in prophetas, et de juvenibus vestris nazaræos. Numquid non ita est, filii Israël ? dicit Dominus.
Amos 2 12 Et propinabitis nazaræis vinum, et prophetis mandabitis, dicentes : Ne prophetetis.
Amos 2 13 Ecce ego stridebo subter vos, sicut stridet plaustrum onustum fœno.
Amos 2 14 Et peribit fuga a veloce, et fortis non obtinebit virtutem suam, et robustus non salvabit animam suam :
Amos 2 15 et tenens arcum non stabit, et velox pedibus suis non salvabitur, et ascensor equi non salvabit animam suam :
Amos 2 16 et robustus corde inter fortes nudus fugiet in illa die, dicit Dominus.
Amos 3 1 Audite verbum quod locutus est Dominus super vos, filii Israël, super omnem cognationem quam eduxi de terra Ægypti, dicens :
Amos 3 2 Tantummodo vos cognovi ex omnibus cognationibus terræ ; idcirco visitabo super vos omnes iniquitates vestras.
Amos 3 3 Numquid ambulabunt duo pariter, nisi convenerit eis ?
Amos 3 4 numquid rugiet leo in saltu, nisi habuerit prædam ? numquid dabit catulus leonis vocem de cubili suo, nisi aliquid apprehenderit ?
Amos 3 5 numquid cadet avis in laqueum terræ absque aucupe ? numquid auferetur laqueus de terra antequam quid ceperit ?
Amos 3 6 si clanget tuba in civitate, et populus non expavescet ? si erit malum in civitate, quod Dominus non fecerit ?
Amos 3 7 Quia non facit Dominus Deus verbum, nisi revelaverit secretum suum ad servos suos prophetas.
Amos 3 8 Leo rugiet, quis non timebit ? Dominus Deus locutus est, quis non prophetabit ?
Amos 3 9 Auditum facite in ædibus Azoti, et in ædibus terræ Ægypti, et dicite : Congregamini super montes Samariæ, et videte insanias multas in medio ejus, et calumniam patientes in penetralibus ejus.
Amos 3 10 Et nescierunt facere rectum, dicit Dominus, thesaurizantes iniquitatem et rapinas in ædibus suis.
Amos 3 11 Propterea hæc dicit Dominus Deus : Tribulabitur et circuietur terra : et detrahetur ex te fortitudo tua, et diripientur ædes tuæ.
Amos 3 12 Hæc dicit Dominus : Quomodo si eruat pastor de ore leonis duo crura, aut extremum auriculæ, sic eruentur filii Israël, qui habitant in Samaria in plaga lectuli, et in Damasci grabato.
Amos 3 13 Audite, et contestamini in domo Jacob, dicit Dominus Deus exercituum ;
Amos 3 14 quia in die cum visitare cœpero prævaricationes Israël, super eum visitabo, et super altaria Bethel ; et amputabuntur cornua altaris, et cadent in terram.
Amos 3 15 Et percutiam domum hiemalem cum domo æstiva, et peribunt domus eburneæ, et dissipabuntur ædes multæ, dicit Dominus.
Amos 4 1 Audite verbum hoc, vaccæ pingues, quæ estis in monte Samariæ, quæ calumniam facitis egenis et confringitis pauperes ; quæ dicitis dominis vestris : Afferte, et bibemus.
Amos 4 2 Juravit Dominus Deus in sancto suo, quia ecce dies venient super vos, et levabunt vos in contis, et reliquias vestras in ollis ferventibus.
Amos 4 3 Et per aperturas exibitis altera contra alteram, et projiciemini in Armon, dicit Dominus.
Amos 4 4 Venite ad Bethel, et impie agite ; ad Galgalam, et multiplicate prævaricationem : et afferte mane victimas vestras, tribus diebus decimas vestras.
Amos 4 5 Et sacrificate de fermentato laudem, et vocate voluntarias oblationes, et annuntiate ; sic enim voluistis, filii Israël, dicit Dominus Deus.
Amos 4 6 Unde et ego dedi vobis stuporem dentium in cunctis urbibus vestris, et indigentiam panum in omnibus locis vestris ; et non estis reversi ad me, dicit Dominus.
Amos 4 7 Ego quoque prohibui a vobis imbrem, cum adhuc tres menses superessent usque ad messem : et plui super unam civitatem, et super alteram civitatem non plui ; pars una compluta est, et pars super quam non plui, aruit.
Amos 4 8 Et venerunt duæ et tres civitates ad unam civitatem ut biberent aquam, et non sunt satiatæ ; et non redistis ad me, dicit Dominus.
Amos 4 9 Percussi vos in vento urente, et in aurugine : multitudinem hortorum vestrorum et vinearum vestrarum, oliveta vestra et ficeta vestra comedit eruca : et non redistis ad me, dicit Dominus.
Amos 4 10 Misi in vos mortem in via Ægypti ; percussi in gladio juvenes vestros, usque ad captivitatem equorum vestrorum, et ascendere feci putredinem castrorum vestrorum in nares vestras : et non redistis ad me, dicit Dominus.
Amos 4 11 Subverti vos sicut subvertit Deus Sodomam et Gomorrham, et facti estis quasi torris raptus ab incendio : et non redistis ad me, dicit Dominus.
Amos 4 12 Quapropter hæc faciam tibi, Israël : postquam autem hæc fecero tibi, præparare in occursum Dei tui, Israël.
Amos 4 13 Quia ecce formans montes, et creans ventum, et annuntians homini eloquium suum, faciens matutinam nebulam, et gradiens super excelsa terræ : Dominus Deus exercituum nomen ejus.
Amos 5 1 Audite verbum istud, quod ego levo super vos planctum : domus Israël cecidit, et non adjiciet ut resurgat.
Amos 5 2 Virgo Israël projecta est in terram suam, non est qui suscitet eam.
Amos 5 3 Quia hæc dicit Dominus Deus : Urbs de qua egrediebantur mille, relinquentur in ea centum ; et de qua egrediebantur centum, relinquentur in ea decem in domo Israël.
Amos 5 4 Quia hæc dicit Dominus domui Israël : Quærite me, et vivetis.
Amos 5 5 Et nolite quærere Bethel, et in Galgalam nolite intrare, et in Bersabee non transibitis, quia Galgala captiva ducetur, et Bethel erit inutilis.
Amos 5 6 Quærite Dominum, et vivite (ne forte comburatur ut ignis domus Joseph, et devorabit, et non erit qui extinguat Bethel :
Amos 5 7 qui convertitis in absinthium judicium, et justitiam in terra relinquitis) :
Amos 5 8 facientem Arcturum et Orionem, et convertentem in mane tenebras, et diem in noctem mutantem ; qui vocat aquas maris, et effundit eas super faciem terræ ; Dominus nomen est ejus :
Amos 5 9 qui subridet vastitatem super robustum, et depopulationem super potentem affert.
Amos 5 10 Odio habuerunt corripientem in porta, et loquentem perfecte abominati sunt.
Amos 5 11 Idcirco, pro eo quod diripiebatis pauperem, et prædam electam tollebatis ab eo, domos quadro lapide ædificabitis, et non habitabitis in eis ; vineas plantabis amantissimas, et non bibetis vinum earum.
Amos 5 12 Quia cognovi multa scelera vestra, et fortia peccata vestra : hostes justi, accipientes munus, et pauperes deprimentes in porta.
Amos 5 13 Ideo prudens in tempore illo tacebit, quia tempus malum est.
Amos 5 14 Quærite bonum, et non malum, ut vivatis ; et erit Dominus Deus exercituum vobiscum, sicut dixistis.
Amos 5 15 Odite malum et diligite bonum, et constituite in porta judicium : si forte misereatur Dominus Deus exercituum reliquiis Joseph.
Amos 5 16 Propterea hæc dicit Dominus Deus exercituum, dominator : In omnibus plateis planctus ; et in cunctis quæ foris sunt, dicetur : Væ, væ ! et vocabunt agricolam ad luctum, et ad planctum eos qui sciunt plangere.
Amos 5 17 Et in omnibus vineis erit planctus, quia pertransibo in medio tui, dicit Dominus.
Amos 5 18 Væ desiderantibus diem Domini ! ad quid eam vobis ? Dies Domini ista, tenebræ, et non lux.
Amos 5 19 Quomodo si fugiat vir a facie leonis, et occurrat ei ursus ; et ingrediatur domum, et innitatur manu sua super parietem, et mordeat eum coluber.
Amos 5 20 Numquid non tenebræ dies Domini, et non lux ; et caligo, et non splendor in ea ?
Amos 5 21 Odi, et projeci festivitates vestras, et non capiam odorem cœtuum vestrorum.
Amos 5 22 Quod si obtuleritis mihi holocautomata, et munera vestra, non suscipiam ; et vota pinguium vestrorum non respiciam.
Amos 5 23 Aufer a me tumultum carminum tuorum ; et cantica lyræ tuæ non audiam.
Amos 5 24 Et revelabitur quasi aqua judicium, et justitia quasi torrens fortis.
Amos 5 25 Numquid hostias et sacrificium obtulistis mihi in deserto quadraginta annis, domus Israël ?
Amos 5 26 et portastis tabernaculum Moloch vestro, et imaginem idolorum vestrorum, sidus dei vestri, quæ fecistis vobis.
Amos 5 27 Et migrare vos faciam trans Damascum, dicit Dominus : Deus exercituum nomen ejus.
Amos 6 1 Væ qui opulenti estis in Sion, et confiditis in monte Samariæ : optimates capita populorum, ingredientes pompatice domum Israël !
Amos 6 2 Transite in Chalane, et videte, et ite inde in Emath magnam, et descendite in Geth Palæstinorum, et ad optima quæque regna horum : si latior terminus eorum termino vestro est.
Amos 6 3 Qui separati estis in diem malum, et appropinquatis solio iniquitatis ;
Amos 6 4 qui dormitis in lectis eburneis, et lascivitis in stratis vestris ; qui comeditis agnum de grege, et vitulos de medio armenti ;
Amos 6 5 qui canitis ad vocem psalterii, sicut David putaverunt se habere vasa cantici,
Amos 6 6 bibentes vinum in phialis, et optimo unguento delibuti, et nihil patiebantur super contritione Joseph.
Amos 6 7 Quapropter nunc migrabunt in capite transmigrantium, et auferetur factio lascivientium.
Amos 6 8 Juravit Dominus Deus in anima sua, dicit Dominus Deus exercituum : Detestor ego superbiam Jacob, et domos ejus odi, et tradam civitatem cum habitatoribus suis.
Amos 6 9 Quod si reliqui fuerint decem viri in domo una, et ipsi morientur.
Amos 6 10 Et tollet eum propinquus suus, et comburet eum, ut efferat ossa de domo ; et dicet ei, qui in penetralibus domus est : Numquid adhuc est penes te ?
Amos 6 11 Et respondebit : Finis est. Et dicet ei : Tace, et non recorderis nominis Domini.
Amos 6 12 Quia ecce Dominus mandabit, et percutiet domum majorem ruinis, et domum minorem scissionibus.
Amos 6 13 Numquid currere queunt in petris equi, aut arari potest in bubalis ? quoniam convertistis in amaritudinem judicium, et fructum justitiæ in absinthium.
Amos 6 14 Qui lætamini in nihilo ; qui dicitis : Numquid non in fortitudine nostra assumpsimus nobis cornua ?
Amos 6 15 Ecce enim suscitabo super vos, domus Israël, dicit Dominus Deus exercituum, gentem, et conteret vos ab introitu Emath usque ad torrentem deserti.
Amos 7 1 Hæc ostendit mihi Dominus Deus : et ecce fictor locustæ in principio germinantium serotini imbris, et ecce serotinus post tonsionem regis.
Amos 7 2 Et factum est, cum consummasset comedere herbam terræ, dixi : Domine Deus, propitius esto, obsecro ; quis suscitabit Jacob, quia parvulus est ?
Amos 7 3 Misertus est Dominus super hoc : Non erit, dixit Dominus.
Amos 7 4 Hæc ostendit mihi Dominus Deus : et ecce vocabat judicium ad ignem Dominus Deus ; et devoravit abyssum multam, et comedit simul partem.
Amos 7 5 Et dixi : Domine Deus, quiesce, obsecro ; quis suscitabit Jacob, quia parvulus est ?
Amos 7 6 Misertus est Dominus super hoc : Sed et istud non erit, dixit Dominus.
Amos 7 7 Hæc ostendit mihi Dominus : et ecce Dominus stans super murum litum, et in manu ejus trulla cæmentarii.
Amos 7 8 Et dixit Dominus ad me : Quid tu vides, Amos ? Et dixi : Trullam cæmentarii. Et dixit Dominus : Ecce ego ponam trullam in medio populi mei Israël ; non adjiciam ultra superinducere eum.
Amos 7 9 Et demolientur excelsa idoli, et sanctificationes Israël desolabuntur, et consurgam super domum Jeroboam in gladio.
Amos 7 10 Et misit Amasias, sacerdos Bethel, ad Jeroboam, regem Israël, dicens : Rebellavit contra te Amos in medio domus Israël ; non poterit terra sustinere universos sermones ejus.
Amos 7 11 Hæc enim dicit Amos : In gladio morietur Jeroboam, et Israël captivus migrabit de terra sua.
Amos 7 12 Et dixit Amasias ad Amos : Qui vides, gradere : fuge in terram Juda, et comede ibi panem, et prophetabis ibi.
Amos 7 13 Et in Bethel non adjicies ultra ut prophetes, quia sanctificatio regis est, et domus regni est.
Amos 7 14 Responditque Amos, et dixit ad Amasiam : Non sum propheta, et non sum filius prophetæ : sed armentarius ego sum vellicans sycomoros.
Amos 7 15 Et tulit me Dominus cum sequerer gregem, et dixit Dominus ad me : Vade, propheta ad populum meum Israël.
Amos 7 16 Et nunc audi verbum Domini : Tu dicis : Non prophetabis super Israël, et non stillabis super domum idoli.
Amos 7 17 Propter hoc hæc dicit Dominus : Uxor tua in civitate fornicabitur, et filii tui et filiæ tuæ in gladio cadent, et humus tua funiculo metietur : et tu in terra polluta morieris, et Israël captivus migrabit de terra sua.
Amos 8 1 Hæc ostendit mihi Dominus Deus : et ecce uncinus pomorum.
Amos 8 2 Et dixit : Quid tu vides, Amos ? Et dixi : Uncinum pomorum. Et dixit Dominus ad me : Venit finis super populum meum Israël ; non adjiciam ultra ut pertranseam eum.
Amos 8 3 Et stridebunt cardines templi in die illa, dicit Dominus Deus : multi morientur ; in omni loco projicietur silentium.
Amos 8 4 Audite hoc, qui conteritis pauperem, et deficere facitis egenos terræ,
Amos 8 5 dicentes : Quando transibit mensis, et venundabimus merces ? et sabbatum, et aperiemus frumentum, ut imminuamus mensuram, et augeamus siclum, et supponamus stateras dolosas,
Amos 8 6 ut possideamus in argento egenos et pauperes pro calceamentis, et quisquilias frumenti vendamus ?
Amos 8 7 Juravit Dominus in superbiam Jacob : Si oblitus fuero usque ad finem omnia opera eorum.
Amos 8 8 Numquid super isto non commovebitur terra, et lugebit omnis habitator ejus, et ascendet quasi fluvius universus, et ejicicetur, et defluet, quasi rivus Ægypti ?
Amos 8 9 Et erit in die illa, dicit Dominus Deus : occidet sol in meridie, et tenebrescere faciam terram in die luminis :
Amos 8 10 et convertam festivitates vestras in luctum, et omnia cantica vestra in planctum, et inducam super omne dorsum vestrum saccum, et super omne caput calvitium : et ponam eam quasi luctum unigeniti, et novissima ejus quasi diem amarum.
Amos 8 11 Ecce dies veniunt, dicet Dominus, et mittam famem in terram : non famem panis, neque sitim aquæ, sed audiendi verbum Domini.
Amos 8 12 Et commovebuntur a mari usque ad mare, et ab aquilone usque ad orientem : circuibunt quærentes verbum Domini, et non invenient.
Amos 8 13 In die illa deficient virgines pulchræ et adolescentes in siti,
Amos 8 14 qui jurant in delicto Samariæ, et dicunt : Vivit Deus tuus, Dan, et vivit via Bersabee ; et cadent, et non resurgent ultra.
Amos 9 1 Vidi Dominum stantem super altare, et dixit : Percute cardinem, et commoveantur superliminaria : avaritia enim in capite omnium, et novissimum eorum in gladio interficiam ; non erit fuga eis. Fugient, et non salvabitur ex eis qui fugerit.
Amos 9 2 Si descenderint usque ad infernum, inde manus mea educet eos ; et si ascenderint usque in cælum, inde detraham eos.
Amos 9 3 Et si absconditi fuerint in vertice Carmeli, inde scrutans auferam eos ; et si celaverint se ab oculis meis in profundo maris, ibi mandabo serpenti, et mordebit eos.
Amos 9 4 Et si abierint in captivitatem coram inimicis suis, ibi mandabo gladio, et occidet eos : et ponam oculos meos super eos in malum, et non in bonum.
Amos 9 5 Et Dominus Deus exercituum, qui tangit terram, et tabescet, et lugebunt omnes habitantes in ea : et ascendet sicut rivus omnis, et defluet sicut fluvius Ægypti.
Amos 9 6 Qui ædificat in cælo ascensionem suam, et fasciculum suum super terram fundavit ; qui vocat aquas maris, et effundit eas super faciem terræ : Dominus nomen ejus.
Amos 9 7 Numquid non ut filii Æthiopum vos estis mihi, filii Israël ? ait Dominus. Numquid non Israël ascendere feci de terra Ægypti, et Palæstinos de Cappadocia, et Syros de Cyrene ?
Amos 9 8 Ecce oculi Domini Dei super regnum peccans : et conteram illud a facie terræ ; verumtamen conterens non conteram domum Jacob, dicit Dominus.
Amos 9 9 Ecce enim mandabo ego, et concutiam in omnibus gentibus domum Israël, sicut concutitur triticum in cribro, et non cadet lapillus super terram.
Amos 9 10 In gladio morientur omnes peccatores populi mei, qui dicunt : Non appropinquabit, et non veniet super nos malum.
Amos 9 11 In die illa suscitabo tabernaculum David, quod cecidit : et reædificabo aperturas murorum ejus, et ea quæ corruerant instaurabo : et reædificabo illud sicut in diebus antiquis,
Amos 9 12 ut possideant reliquias Idumææ, et omnes nationes : eo quod invocatum sit nomen meum super eos, dicit Dominus faciens hæc.
Amos 9 13 Ecce dies veniunt, dicit Dominus, et comprehendet arator messorem, et calcator uvæ mittentem semen : et stillabunt montes dulcedinem, et omnes colli culti erunt.
Amos 9 14 Et convertam captivitatem populi mei Israël ; et ædificabunt civitates desertas, et inhabitabunt ; et plantabunt vineas, et bibent vinum earum, et facient hortos, et comedent fructus eorum.
Amos 9 15 Et plantabo eos super humum suam, et non evellam eos ultra de terra sua, quam dedi eis, dicit Dominus Deus tuus.
Obadiah 1 1 Visio Abdiæ. Hæc dicit Dominus Deus ad Edom : Auditum audivimus a Domino, et legatum ad gentes misit : surgite, et consurgamus adversus eum in prælium.
Obadiah 1 2 Ecce parvulum dedi te in gentibus : contemptibilis tu es valde.
Obadiah 1 3 Superbia cordis tui extulit te, habitantem in scissuris petrarum, exaltantem solium tuum ; qui dicis in corde tuo : Quis detrahet me in terram ?
Obadiah 1 4 Si exaltatus fueris ut aquila, et si inter sidera posueris nidum tuum, inde detraham te, dicit Dominus.
Obadiah 1 5 Si fures introissent ad te, si latrones per noctem, quomodo conticuisses ? nonne furati essent sufficientia sibi ? Si vindemiatores introissent ad te, numquid saltem racemum reliquissent tibi ?
Obadiah 1 6 Quomodo scrutati sunt Esau ; investigaverunt abscondita ejus ?
Obadiah 1 7 Usque ad terminum emiserunt te : omnes viri fœderis tui illuserunt tibi : invaluerunt adversum te viri pacis tuæ, qui comedunt tecum, ponent insidias subter te ; non est prudentia in eo.
Obadiah 1 8 Numquid non in die illa, dicit Dominus, perdam sapientes de Idumæa, et prudentiam de monte Esau ?
Obadiah 1 9 Et timebunt fortes tui a meridie, ut intereat vir de monte Esau.
Obadiah 1 10 Propter interfectionem, et propter iniquitatem in fratrem tuum Jacob, operiet te confusio, et peribis in æternum.
Obadiah 1 11 In die cum stares adversus eum, quando capiebant alieni exercitum ejus, et extranei ingrediebantur portas ejus, et super Jerusalem mittebant sortem, tu quoque eras quasi unus ex eis.
Obadiah 1 12 Et non despicies in die fratris tui, in die peregrinationis ejus : et non lætaberis super filios Juda in die perditionis eorum : et non magnificabis os tuum in die angustiæ.
Obadiah 1 13 Neque ingriederis portam populi mei in die ruinæ eorum ; neque despicies et tu in malis ejus in die vastitatis illius. Et non emitteris adversus exercitum ejus in die vastitatis illius,
Obadiah 1 14 neque stabis in exitibus ut interficias eos qui fugerint, et non concludes reliquos ejus in die tribulationis.
Obadiah 1 15 Quoniam juxta est dies Domini super omnes gentes : sicut fecisti, fiet tibi ; retributionem tuam convertet in caput tuum.
Obadiah 1 16 Quomodo enim bibistis super montem sanctum meum, bibent omnes gentes jugiter : et bibent, et absorbebunt, et erunt quasi non sint.
Obadiah 1 17 Et in monte Sion erit salvatio, et erit sanctus ; et possidebit domus Jacob eos qui se possederant.
Obadiah 1 18 Et erit domus Jacob ignis, et domus Joseph flamma, et domus Esau stipula : et succendentur in eis, et devorabunt eos, et non erunt reliquiæ domus Esau, quia Dominus locutus est.
Obadiah 1 19 Et hæreditabunt hi, qui ad austrum sunt, montem Esau, et qui in campestribus, Philisthiim : et possidebunt regionem Ephraim et regionem Samariæ, et Benjamin possidebit Galaad.
Obadiah 1 20 Et transmigratio exercitus hujus filiorum Israël, omnia loca Chananæorum usque ad Sareptam : et transmigratio Jerusalem, quæ in Bosphoro est, possidebit civitates austri.
Obadiah 1 21 Et ascendent salvatores in montem Sion judicare montem Esau, et erit Domino regnum.
Jonah 1 1 Et factum est verbum Domini ad Jonam, filium Amathi, dicens :
Jonah 1 2 Surge, et vade in Niniven, civitatem grandem, et prædica in ea, quia ascendit malitia ejus coram me.
Jonah 1 3 Et surrexit Jonas, ut fugeret in Tharsis a facie Domini, et descendit in Joppen : et invenit navem euntem in Tharsis, et dedit naulum ejus, et descendit in eam ut iret cum eis in Tharsis a facie Domini.
Jonah 1 4 Dominus autem misit ventum magnum in mare : et facta est tempestas magna in mari, et navis periclitabatur conteri.
Jonah 1 5 Et timuerunt nautæ, et clamaverunt viri ad deum suum, et miserunt vasa quæ erant in navi, in mare, ut alleviaretur ab eis ; et Jonas descendit ad interiora navis, et dormiebat sopore gravi.
Jonah 1 6 Et accessit ad eum gubernator, et dixit ei : Quid tu sopore deprimeris ? surge, invoca Deum tuum, si forte recogitet Deus de nobis, et non pereamus.
Jonah 1 7 Et dixit vir ad collegam suum : Venite et mittamus sortes, et sciamus quare hoc malum sit nobis. Et miserunt sortes, et cecidit sors super Jonam.
Jonah 1 8 Et dixerunt ad eum : Indica nobis cujus causa malum istud sit nobis : quod est opus tuum ? quæ terra tua, et quo vadis ? vel ex quo populo es tu ?
Jonah 1 9 Et dixit ad eos : Hebræus ego sum, et Dominum Deum cæli ego timeo, qui fecit mare et aridam.
Jonah 1 10 Et timuerunt viri timore magno, et dixerunt ad eum : Quid hoc fecisti ? cognoverunt enim viri quod a facie Domini fugeret, quia indicaverat eis.
Jonah 1 11 Et dixerunt ad eum : Quid faciemus tibi, et cessabit mare a nobis ? quia mare ibat, et intumescebat.
Jonah 1 12 Et dixit ad eos : Tollite me, et mittite in mare, et cessabit mare a vobis : scio enim ego quoniam propter me tempestas hæc grandis venit super vos.
Jonah 1 13 Et remigabant viri ut reverterentur ad aridam, et non valebant, quia mare ibat, et intumescebat super eos.
Jonah 1 14 Et clamaverunt ad Dominum, et dixerunt : Quæsumus, Domine, ne pereamus in anima viri istius, et ne des super nos sanguinem innocentem : quia tu, Domine, sicut voluisti, fecisti.
Jonah 1 15 Et tulerunt Jonam, et miserunt in mare : et stetit mare a fervore suo.
Jonah 1 16 Et timuerunt viri timore magno Dominum : et immolaverunt hostias Domino, et voverunt vota.
Jonah 2 1 Et præparavit Dominus piscem grandem ut deglutiret Jonam : et erat Jonas in ventre piscis tribus diebus et tribus noctibus.
Jonah 2 2 Et oravit Jonas ad Dominum Deum suum de ventre piscis,
Jonah 2 3 et dixit : Clamavi de tribulatione mea ad Dominum, et exaudivit me ; de ventre inferi clamavi, et exaudisti vocem meam.
Jonah 2 4 Et projecisti me in profundum in corde maris, et flumen circumdedit me : omnes gurgites tui, et fluctus tui super me transierunt.
Jonah 2 5 Et ego dixi : Abjectus sum a conspectu oculorum tuorum ; verumtamen rursus videbo templum sanctum tuum.
Jonah 2 6 Circumdederunt me aquæ usque ad animam : abyssus vallavit me, pelagus operuit caput meum.
Jonah 2 7 Ad extrema montium descendi ; terræ vectes concluserunt me in æternum : et sublevabis de corruptione vitam meam, Domine Deus meus.
Jonah 2 8 Cum angustiaretur in me anima mea, Domini recordatus sum : ut veniat ad te oratio mea, ad templum sanctum tuum.
Jonah 2 9 Qui custodiunt vanitates frustra, misericordiam suam derelinquunt.
Jonah 2 10 Ego autem in voce laudis immolabo tibi : quæcumque vovi, reddam pro salute Domino.
Jonah 2 11 Et dixit Dominus pisci, et evomuit Jonam in aridam.
Jonah 3 1 Et factum est verbum Domini ad Jonam secundo, dicens :
Jonah 3 2 Surge, et vade in Niniven, civitatem magnam, et prædica in ea prædicationem quam ego loquor ad te.
Jonah 3 3 Et surrexit Jonas, et abiit in Niniven juxta verbum Domini : et Ninive erat civitas magna, itinere trium dierum.
Jonah 3 4 Et cœpit Jonas introire in civitatem itinere diei unius : et clamavit, et dixit : Adhuc quadraginta dies, et Ninive subvertetur.
Jonah 3 5 Et crediderunt viri Ninivitæ in Deum, et prædicaverunt jejunium, et vestiti sunt saccis, a majore usque ad minorem.
Jonah 3 6 Et pervenit verbum ad regem Ninive : et surrexit de solio suo, et abjecit vestimentum suum a se, et indutus est sacco, et sedit in cinere.
Jonah 3 7 Et clamavit, et dixit in Ninive ex ore regis et principum ejus, dicens : Homines, et jumenta, et boves, et pecora non gustent quidquam : nec pascantur, et aquam non bibant.
Jonah 3 8 Et operiantur saccis homines et jumenta, et clament ad Dominum in fortitudine : et convertatur vir a via sua mala, et ab iniquitate quæ est in manibus eorum.
Jonah 3 9 Quis scit si convertatur et ignoscat Deus, et revertatur a furore iræ suæ, et non peribimus ?
Jonah 3 10 Et vidit Deus opera eorum, quia conversi sunt de via sua mala : et misertus est Deus super malitiam quam locutus fuerat ut faceret eis, et non fecit.
Jonah 4 1 Et afflictus est Jonas afflictione magna, et iratus est :
Jonah 4 2 et oravit ad Dominum, et dixit : Obsecro, Domine, numquid non hoc est verbum meum cum adhuc essem in terra mea ? propter hoc præoccupavi ut fugerem in Tharsis : scio enim quia tu Deus clemens et misericors es, patiens et multæ miserationis, et ignoscens super malitia.
Jonah 4 3 Et nunc, Domine, tolle, quæso, animam meam a me, quia melior est mihi mors quam vita.
Jonah 4 4 Et dixit Dominus : Putasne bene irasceris tu ?
Jonah 4 5 Et egressus est Jonas de civitate, et sedit contra orientem civitatis : et fecit sibimet umbraculum ibi, et sedebat subter illud in umbra, donec videret quid accideret civitati.
Jonah 4 6 Et præparavit Dominus Deus hederam, et ascendit super caput Jonæ, ut esset umbra super caput ejus, et protegeret eum (laboraverat enim) : et lætatus est Jonas super hedera lætitia magna.
Jonah 4 7 Et paravit Deus vermen ascensu diluculi in crastinum : et percussit hederam, et exaruit.
Jonah 4 8 Et cum ortus fuisset sol, præcepit Dominus vento calido et urenti : et percussit sol super caput Jonæ, et æstuabat : et petivit animæ suæ ut moreretur, et dixit : Melius est mihi mori quam vivere.
Jonah 4 9 Et dixit Dominus ad Jonam : Putasne bene irasceris tu super hedera ? Et dixit : Bene irascor ego usque ad mortem.
Jonah 4 10 Et dixit Dominus : Tu doles super hederam in qua non laborasti, neque fecisti ut cresceret ; quæ sub una nocte nata est, et sub una nocte periit :
Jonah 4 11 et ego non parcam Ninive, civitati magnæ, in qua sunt plus quam centum viginti millia hominum qui nesciunt quid sit inter dexteram et sinistram suam, et jumenta multa ?
Micah 1 1 Verbum Domini, quod factum est ad Michæam Morasthitea, in diebus Joathan, Achaz, et Ezechiæ, regum Juda, quod vidit super Samariam et Jerusalem.
Micah 1 2 Audite, populi omnes, et attendat terra, et plenitudo ejus : et sit Dominus Deus vobis in testem, Dominus de templo sancto suo.
Micah 1 3 Quia ecce Dominus egredietur de loco suo, et descendet, et calcabit super excelsa terræ.
Micah 1 4 Et consumentur montes subtus eum, et valles scindentur sicut cera a facie ignis, et sicut aquæ quæ decurrunt in præceps.
Micah 1 5 In scelere Jacob omne istud, et in peccatis domus Israël. Quod scelus Jacob ? nonne Samaria ? et quæ excelsa Judæ ? nonne Jerusalem ?
Micah 1 6 Et ponam Samariam quasi acervum lapidum in agro, cum plantatur vinea ; et detraham in vallem lapides ejus, et fundamenta ejus revelabo.
Micah 1 7 Et omnia sculptilia ejus concidentur, et omnes mercedes ejus comburentur igne, et omnia idola ejus ponam in perditionem, quia de mercedibus meretricis congregata sunt, et usque ad mercedem meretricis revertentur.
Micah 1 8 Super hoc plangam, et ululabo ; vadam spoliatus, et nudus ; faciam planctum velut draconum, et luctum quasi struthionum :
Micah 1 9 quia desperata est plaga ejus, quia venit usque ad Judam ; tetigit portam populi mei usque ad Jerusalem.
Micah 1 10 In Geth nolite annuntiare ; lacrimis ne ploretis ; in domo pulveris pulvere vos conspergite.
Micah 1 11 Et transite vobis, habitatio pulchra, confusa ignominia : non est egressa quæ habitat in exitu : planctum domus vicina accipiet ex vobis, quæ stetit sibimet.
Micah 1 12 Quia infirmata est in bonum, quæ habitat in amaritudinibus ; quia descendit malum a Domino in portam Jerusalem.
Micah 1 13 Tumultus quadrigæ stuporis habitanti Lachis : principium peccati est filiæ Sion, quia in te inventa sunt scelera Israël.
Micah 1 14 Propterea dabit emissarios super hæreditatem Geth, domus mendacii in deceptionem regibus Israël.
Micah 1 15 Adhuc hæredem adducam tibi quæ habitas in Maresa ; usque ad Odollam veniet gloria Israël.
Micah 1 16 Decalvare, et tondere super filios deliciarum tuarum ; dilata calvitium tuum sicut aquila, quoniam captivi ducti sunt ex te.
Micah 2 1 Væ qui cogitatis inutile, et operamini malum in cubilibus vestris ! In luce matutina faciunt illud, quoniam contra Deum est manus eorum.
Micah 2 2 Et concupierunt agros, et violenter tulerunt : et rapuerunt domos, et calumniabantur virum, et domum ejus : virum, et hæreditatem ejus.
Micah 2 3 Idcirco hæc dicit Dominus : Ecce ego cogito super familiam istam malum, unde non auferetis colla vestra, et non ambulabitis superbi : quoniam tempus pessimum est.
Micah 2 4 In die illa sumetur super vos parabola, et cantabitur canticum cum suavitate, dicentium : Depopulatione vastati sumus ; pars populi mei commutata est : quomodo recedet a me, cum revertatur, qui regiones nostras dividat ?
Micah 2 5 Propter hoc non erit tibi mittens funiculum sortis in cœtu Domini.
Micah 2 6 Ne loquamini loquentes ; non stillabit super istos, non comprehendet confusio.
Micah 2 7 Dicit domus Jacob : Numquid abbreviatus est spiritus Domini, aut tales sunt cogitationes ejus ? nonne verba mea bona sunt cum eo qui recte graditur ?
Micah 2 8 et e contrario populus meus in adversarium consurrexit. Desuper tunica pallium sustulistis : et eos qui transibant simpliciter convertistis in bellum.
Micah 2 9 Mulieres populi mei ejecistis de domo deliciarum suarum ; a parvulis earum tulistis laudem meam in perpetuum.
Micah 2 10 Surgite, et ite, quia non habetis hic requiem : propter immunditiam ejus corrumpetur putredine pessima.
Micah 2 11 Utinam non essem vir habens spiritum, et mendacium potius loquerer ! Stillabo tibi in vinum et in ebrietatem ; et erit super quem stillatur populus iste.
Micah 2 12 Congregatione congregabo, Jacob, totum te ; in unum conducam reliquias Israël : pariter ponam illum quasi gregem in ovili, quasi pecus in medio caularum : tumultuabuntur a multitudine hominum.
Micah 2 13 Ascendet enim pandens iter ante eos : divident, et transibunt portam, et ingredientur per eam : et transibit rex eorum coram eis, et Dominus in capite eorum.
Micah 3 1 Et dixi : Audite, princeps Jacob, et duces domus Israël : numquid non vestrum est scire judicium,
Micah 3 2 qui odio habetis bonum, et diligitis malum ; qui violenter tollitis pelles eorum desuper eis, et carnem eorum desuper ossibus eorum ;
Micah 3 3 qui comederunt carnem populi mei, et pellem eorum desuper excoriaverunt, et ossa eorum confregerunt, et conciderunt sicut in lebete, et quasi carnem in medio ollæ ?
Micah 3 4 Tunc clamabunt ad Dominum, et non exaudiet eos, et abscondet faciem suam ab eis in tempore illo, sicut nequiter egerunt in adinventionibus suis.
Micah 3 5 Hæc dicit Dominus super prophetas, qui seducunt populum meum : qui mordent dentibus suis, et prædicant pacem ; et si quis non dederit in ore eorum quippiam, sanctificant super eum prælium.
Micah 3 6 Propterea nox vobis pro visione erit, et tenebræ vobis pro divinatione ; et occumbet sol super prophetas, et obtenebrabitur super eos dies.
Micah 3 7 Et confundentur qui vident visiones, et confundentur divini ; et operient omnes vultos suos, quia non est responsum Dei.
Micah 3 8 Verumtamen ego repletus sum fortitudine spiritus Domini, judicio, et virtute, ut annuntiem Jacob scelus suum, et Israël peccatum suum.
Micah 3 9 Audite hoc, principes domus Jacob, et judices domus Israël, qui abominamini judicium, et omnia recta pervertitis :
Micah 3 10 qui ædificatis Sion in sanguinibus, et Jerusalem in iniquitate.
Micah 3 11 Principes ejus in muneribus judicabant, et sacerdotes ejus in mercede docebant, et prophetæ ejus in pecunia divinabant : et super Dominum requiescebant, dicentes : Numquid non Dominus in medio nostrum ? non venient super nos mala.
Micah 3 12 Propter hoc, causa vestri, Sion quasi ager arabitur, et Jerusalem quasi acervus lapidum erit, et mons templi in excelsa silvarum.
Micah 4 1 Et erit : in novissimo dierum erit mons domus Domini præparatus in vertice montium, et sublimis super colles : et fluent ad eum populi,
Micah 4 2 et properabunt gentes multæ, et dicent : Venite, ascendamus ad montem Domini, et ad domum Dei Jacob : et docebit nos de viis suis, et ibimus in semitis ejus, quia de Sion egredietur lex, et verbum Domini de Jerusalem.
Micah 4 3 Et judicabit inter populos multos, et corripiet gentes fortes usque in longinquum : et concident gladios suos in vomeres, et hastas suas in ligones : non sumet gens adversus gentem gladium, et non discent ultra belligerare.
Micah 4 4 Et sedebit vir subtus vitem suam et subtus ficum suam, et non erit qui deterreat, quia os Domini exercituum locutum est.
Micah 4 5 Quia omnes populi ambulabunt unusquisque in nomine dei sui ; nos autem ambulabimus in nomine Domini Dei nostri, in æternum et ultra.
Micah 4 6 In die illa, dicit Dominus, congregabo claudicantem, et eam quam ejeceram colligam, et quam afflixeram :
Micah 4 7 et ponam claudicantem in reliquias, et eam quæ laboraverat, in gentem robustam : et regnabit Dominus super eos in monte Sion, ex hoc nunc et usque in æternum.
Micah 4 8 Et tu, turris gregis nebulosa filiæ Sion, usque ad te veniet, et veniet potestas prima, regnum filiæ Jerusalem.
Micah 4 9 Nunc quare mœrore contraheris ? numquid rex non est tibi, aut consiliarius tuus periit, quia comprehendit te dolor sicut parturientem ?
Micah 4 10 Dole et satage, filia Sion, quasi parturiens, quia nunc egredieris de civitate, et habitabis in regione, et venies usque ad Babylonem : ibi liberaberis, ibi redimet te Dominus de manu inimicorum tuorum.
Micah 4 11 Et nunc congregatæ sunt super te gentes multæ, quæ dicunt : Lapidetur, et aspiciat in Sion oculus noster.
Micah 4 12 Ipsi autem non cognoverunt cogitationes Domini, et non intellexerunt consilium ejus, quia congregavit eos quasi fœnum areæ.
Micah 4 13 Surge, et tritura, filia Sion, quia cornu tuum ponam ferreum, et ungulas tuas ponam æreas ; et comminues populos multos, et interficies Domino rapinas eorum, et fortitudinem eorum Domino universæ terræ.
Micah 5 1 Nunc vastaberis, filia latronis. Obsidionem posuerunt super nos : in virga percutient maxillam judicis Israël.
Micah 5 2 Et tu, Bethlehem Ephrata, parvulus es in millibus Juda ; ex te mihi egredietur qui sit dominator in Israël, et egressus ejus ab initio, a diebus æternitatis.
Micah 5 3 Propter hoc dabit eos usque ad tempus in quo parturiens pariet, et reliquiæ fratrum ejus convertentur ad filios Israël.
Micah 5 4 Et stabit, et pascet in fortitudine Domini, in sublimitate nominis Domini Dei sui : et convertentur, quia nunc magnificabitur usque ad terminos terræ.
Micah 5 5 Et erit iste pax : cum venerit Assyrius in terram nostram, et quando calcaverit domibus nostris, et suscitabimus super eum septem pastores et octo primates homines ;
Micah 5 6 et pascent terram Assur in gladio, et terram Nemrod in lanceis ejus, et liberabit ab Assur cum venerit in terram nostram, et cum calcaverit in finibus nostris.
Micah 5 7 Et erunt reliquiæ Jacob in medio populorum multorum quasi ros a Domino, et quasi stillæ super herbam, quæ non exspectat virum, et non præstolatur filios hominum.
Micah 5 8 Et erunt reliquiæ Jacob in gentibus, in medio populorum multorum, quasi leo in jumentis silvarum, et quasi catulus leonis in gregibus pecorum, qui cum transierit, et conculcaverit, et ceperit, non est qui eruat.
Micah 5 9 Exaltabitur manus tua super hostes tuos, et omnes inimici tui interibunt.
Micah 5 10 Et erit in die illa, dicit Dominus : auferam equos tuos de medio tui, et disperdam quadrigas tuas.
Micah 5 11 Et perdam civitates terræ tuæ, et destruam omnes munitiones tuas : et auferam maleficia de manu tua, et divinationes non erunt in te :
Micah 5 12 et perire faciam sculptilia tua et statuas tuas de medio tui, et non adorabis ultra opera manuum tuarum :
Micah 5 13 et evellam lucos tuos de medio tui, et conteram civitates tuas.
Micah 5 14 Et faciam, in furore et in indignatione, ultionem in omnibus gentibus quæ non audierunt.
Micah 6 1 Audite quæ Dominus loquitur : Surge, contende judicio adversum montes, et audiant colles vocem tuam.
Micah 6 2 Audiant montes judicium Domini, et fortia fundamenta terræ ; quia judicium Domini cum populo suo, et cum Israël dijudicabitur.
Micah 6 3 Popule meus, quid feci tibi ? aut quid molestus fui tibi ? Responde mihi.
Micah 6 4 Quia eduxi te de terra Ægypti, et de domo servientium liberavi te, et misi ante faciem tuam Moysen, et Aaron, et Mariam.
Micah 6 5 Popule meus, memento, quæso, quid cogitaverit Balach, rex Moab, et quid responderit ei Balaam, filius Beor, de Setim usque ad Galgalam, ut cognosceres justitias Domini.
Micah 6 6 Quid dignum offeram Domino ? curvabo genu Deo excelso ? Numquid offeram ei holocautomata et vitulos anniculos ?
Micah 6 7 numquid placari potest Dominus in millibus arietum, aut in multis millibus hircorum pinguium ? numquid dabo primogenitum meum pro scelere meo, fructum ventris mei pro peccato animæ meæ ?
Micah 6 8 Indicabo tibi, o homo, quid sit bonum, et quid Dominus requirat a te : utique facere judicium, et diligere misericordiam, et sollicitum ambulare cum Deo tuo.
Micah 6 9 Vox Domini ad civitatem clamat, et salus erit timentibus nomen tuum : audite, tribus, et quis approbabit illud ?
Micah 6 10 Adhuc ignis in domo impii thesauri iniquitatis, et mensura minor iræ plena.
Micah 6 11 Numquid justificabo stateram impiam, et saccelli pondera dolosa ?
Micah 6 12 In quibus divites ejus repleti sunt iniquitate, et habitantes in ea loquebantur mendacium, et lingua eorum fraudulenta in ore eorum.
Micah 6 13 Et ego ergo cœpi percutere te perditione super peccatis tuis.
Micah 6 14 Tu comedes, et non saturaberis, et humiliatio tua in medio tui : et apprehendes, et non salvabis, et quos salvaveris, in gladium dabo.
Micah 6 15 Tu seminabis, et non metes : tu calcabis olivam, et non ungeris oleo ; et mustum, et non bibes vinum.
Micah 6 16 Et custodisti præcepta Amri, et omne opus domus Achab, et ambulasti in voluntatibus eorum : ut darem te in perditionem, et habitantes in ea in sibilum, et opprobrium populi mei portabitis.
Micah 7 1 Væ mihi, quia factus sum sicut qui colligit in autumno racemos vindemia ! non est botrus ad comedendum, præcoquas ficus desideravit anima mea.
Micah 7 2 Periit sanctus de terra, et rectus in hominibus non est : omnes in sanguine insidiantur ; vir fratrem suum ad mortem venatur.
Micah 7 3 Malum manuum suarum dicunt bonum : princeps postulat, et judex in reddendo est ; et magnus locutus est desiderium animæ suæ, et conturbaverunt eam.
Micah 7 4 Qui optimus in eis est, quasi paliurus, et qui rectus, quasi spina de sepe. Dies speculationis tuæ, visitatio tua venit : nunc erit vastitas eorum.
Micah 7 5 Nolite credere amico, et nolite confidere in duce : ab ea quæ dormit in sinu tuo custodi claustra oris tui.
Micah 7 6 Quia filius contumeliam facit patri, et filia consurgit adversus matrem suam : nurus adversus socrum suam, et inimici hominis domestici ejus.
Micah 7 7 Ego autem ad Dominum aspiciam ; exspectabo Deum, salvatorem meum : audiet me Deus meus.
Micah 7 8 Ne læteris, inimica mea, super me, quia cecidi : consurgam cum sedero in tenebris : Dominus lux mea est.
Micah 7 9 Iram Domini portabo, quoniam peccavi ei, donec causam meam judicet, et faciat judicium meum. Educet me in lucem : videbo justitiam ejus.
Micah 7 10 Et aspiciet inimica mea, et operietur confusione, quæ dicit ad me : Ubi est Dominus Deus tuus ? Oculi mei videbunt in eam : nunc erit in conculcationem ut lutum platearum.
Micah 7 11 Dies, ut ædificentur maceriæ tuæ ; in die illa longe fiet lex.
Micah 7 12 In die illa et usque ad te veniet de Assur, et usque ad civitates munitas, et a civitatibus munitis usque ad flumen, et ad mare de mari, et ad montem de monte.
Micah 7 13 Et terra erit in desolationem propter habitatores suos, et propter fructum cogitationum eorum.
Micah 7 14 Pasce populum tuum in virga tua, gregem hæreditatis tuæ, habitantes solos, in saltu, in medio Carmeli. Pascentur Basan et Galaad juxta dies antiquos.
Micah 7 15 Secundum dies egressionis tuæ de terra Ægypti, ostendam ei mirabilia.
Micah 7 16 Videbunt gentes, et confundentur super omni fortitudine sua. Ponent manum super os, aures eorum surdæ erunt.
Micah 7 17 Lingent pulverem sicut serpentes ; velut reptilia terræ perturbabuntur in ædibus suis. Dominum Deum nostrum formidabunt, et timebunt te.
Micah 7 18 Quis, Deus, similis tui, qui aufers iniquitatem, et transis peccatum reliquiarum hæreditatis tuæ ? Non immittet ultra furorem suum, quoniam volens misericordiam est.
Micah 7 19 Revertetur, et miserebitur nostri ; deponet iniquitates nostras, et projiciet in profundum maris omnia peccata nostra.
Micah 7 20 Dabis veritatem Jacob, misericordiam Abraham, quæ jurasti patribus nostris a diebus antiquis.
Nahum 1 1 Onus Ninive. Liber visionis Nahum Elcesæi.
Nahum 1 2 Deus æmulator, et ulciscens Dominus : ulciscens Dominus, et habens furorem : ulciscens Dominus in hostes suos, et irascens ipse inimicis suis.
Nahum 1 3 Dominus patiens, et magnus fortitudine, et mundans non faciet innocentem. Dominus in tempestate et turbine viæ ejus, et nebulæ pulvis pedum ejus.
Nahum 1 4 Increpans mare, et exsiccans illud, et omnia flumina ad desertum deducens. Infirmatus est Basan et Carmelus, et flos Libani elanguit.
Nahum 1 5 Montes commoti sunt ab eo, et colles desolati sunt : et contremuit terra a facie ejus, et orbis, et omnes habitatores in eo.
Nahum 1 6 Ante faciem indignationis ejus quis stabit ? et quis resistet in ira furoris ejus ? Indignatio ejus effusa est ut ignis, et petræ dissolutæ sunt ab eo.
Nahum 1 7 Bonus Dominus, et confortans in die tribulationis, et sciens sperantes in se.
Nahum 1 8 Et in diluvio prætereunte consummationem faciet loci ejus, et inimicos ejus persequentur tenebræ.
Nahum 1 9 Quid cogitatis contra Dominum ? Consummationem ipse faciet : non consurget duplex tribulatio,
Nahum 1 10 quia sicut spinæ se invicem complectuntur, sic convivium eorum pariter potantium ; consumentur quasi stipula ariditate plena.
Nahum 1 11 Ex te exibit cogitans contra Dominum malitiam, mente pertractans prævaricationem.
Nahum 1 12 Hæc dicit Dominus : Si perfecti fuerint, et ita plures, sic quoque attondentur, et pertransibit : afflixi te, et non affligam te ultra.
Nahum 1 13 Et nunc conteram virgam ejus de dorso tuo, et vincula tua disrumpam.
Nahum 1 14 Et præcipiet super te Dominus ; non seminabitur ex nomine tuo amplius : de domo Dei tui interficiam sculptile, et conflatile ; ponam sepulchrum tuum, quia inhonoratus es.
Nahum 1 15 Ecce super montes pedes evangelizantis, et annuntiantis pacem. Celebra, Juda, festivitates tuas, et redde vota tua, quia non adjiciet ultra ut pertranseat in te Belial : universus interiit.
Nahum 2 1 Ascendit qui dispergat coram te, qui custodiat obsidionem : contemplare viam, conforta lumbos, robora virtutem valde.
Nahum 2 2 Quia reddidit Dominus superbiam Jacob, sicut superbiam Israël ; quia vastatores dissipaverunt eos, et propagines eorum corruperunt.
Nahum 2 3 Clypeus fortium ejus ignitus, viri exercitus in coccineis ; igneæ habenæ currus in die præparationis ejus, et agitatores consopiti sunt.
Nahum 2 4 In itineribus conturbati sunt ; quadrigæ collisæ sunt in plateis : aspectus eorum quasi lampades, quasi fulgura discurrentia.
Nahum 2 5 Recordabitur fortium suorum ; ruent in itineribus suis : velociter ascendent muros ejus, et præparabitur umbraculum.
Nahum 2 6 Portæ fluviorum apertæ sunt, et templum ad solum dirutum.
Nahum 2 7 Et miles captivus abductus est, et ancillæ ejus minabantur gementes ut columbæ, murmurantes in cordibus suis.
Nahum 2 8 Et Ninive quasi piscina aquarum aquæ ejus ; ipsi vero fugerunt. State, state ! et non est qui revertatur.
Nahum 2 9 Diripite argentum, diripite aurum : et non est finis divitiarum ex omnibus vasis desiderabilibus.
Nahum 2 10 Dissipata est, et scissa, et dilacerata ; et cor tabescens, et dissolutio geniculorum, et defectio in cunctis renibus, et facies omnium eorum sicut nigredo ollæ.
Nahum 2 11 Ubi est habitaculum leonum, et pascua catulorum leonum, ad quam ivit leo ut ingrederetur illuc catulus leonis, et non est qui exterreat ?
Nahum 2 12 Leo cepit sufficienter catulis suis, et necavit leænis suis, et implevit præda speluncas suas, et cubile suum rapina.
Nahum 2 13 Ecce ego ad te, dicit Dominus exercituum, et succendam usque ad fumum quadrigas tuas, et leunculos tuos comedet gladius, et exterminabo de terra prædam tuam, et non audietur ultra vox nuntiorum tuorum.
Nahum 3 1 Væ civitas sanguinum, universa mendacii dilaceratione plena ! non recedet a te rapina.
Nahum 3 2 Vox flagelli, et vox impetus rotæ, et equi frementis, et quadrigæ ferventis, et equitis ascendentis,
Nahum 3 3 et micantis gladii, et fulgurantis hastæ, et multitudinis interfectæ, et gravis ruinæ ; nec est finis cadaverum, et corruent in corporibus suis.
Nahum 3 4 Propter multitudinem fornicationum meretricis speciosæ, et gratæ, et habentis maleficia, quæ vendidit gentes in fornicationibus suis, et familias in maleficiis suis.
Nahum 3 5 Ecce ego ad te, dicit Dominus exercituum, et revelabo pudenda tua in facie tua ; et ostendam gentibus nuditatem tuam, et regnis ignominiam tuam.
Nahum 3 6 Et projiciam super te abominationes, et contumeliis te afficiam, et ponam te in exemplum.
Nahum 3 7 Et erit : omnis qui viderit te resiliet a te, et dicet : Vastata est Ninive. Quis commovebit super te caput ? unde quæram consolatorem tibi ?
Nahum 3 8 Numquid melior es Alexandria populorum, quæ habitat in fluminibus ? aquæ in circuti ejus ; cujus divitiæ, mare ; aquæ, muri ejus.
Nahum 3 9 Æthiopia fortitudo ejus, et Ægyptus, et non est finis ; Africa et Lybies fuerunt in auxilio tuo.
Nahum 3 10 Sed et ipsa in transmigrationem ducta est in captivitatem : parvuli ejus elisi sunt in capite omnium viarum, et super inclytos ejus miserunt sortem, et omnes optimates ejus confixi sunt in compedibus.
Nahum 3 11 Et tu ergo inebriaberis, et eris despecta : et tu quæres auxilium ab inimico.
Nahum 3 12 Omnes munitiones tuæ sicut ficus cum grossis suis : si concussæ fuerint, cadent in os comedentis.
Nahum 3 13 Ecce populus tuus mulieres in medio tui : inimicis tuis adapertione pandentur portæ terræ tuæ, devorabit ignis vectes tuos.
Nahum 3 14 Aquam propter obsidionem hauri tibi : exstrue munitiones tuas, intra in lutum, et calca, subigens tene laterem.
Nahum 3 15 Ibi comedet te ignis, peribis gladio, devorabit te ut bruchus : congregare ut bruchus, multiplicare ut locusta.
Nahum 3 16 Plures fecisti negotiationes tuas quam stellæ sint cæli ; bruchus expansus est, et avolavit.
Nahum 3 17 Custodes tui quasi locustæ, et parvuli tui quasi locustæ locustarum, quæ considunt in sepibus in die frigoris : sol ortus est, et avolaverunt, et non est cognitus locus earum ubi fuerint.
Nahum 3 18 Dormitaverunt pastores tui, rex Assur, sepelientur principes tui : latitavit populus tuus in montibus, et non est qui congreget.
Nahum 3 19 Non est obscura contritio tua ; pessima est plaga tua. Omnes qui audierunt auditionem tuam compresserunt manum super te : quia super quem non transiit malitia tua semper ?
Habakkuk 1 1 Onus quod vidit Habacuc propheta.
Habakkuk 1 2 Usquequo, Domine, clamabo,et non exaudies ? vociferabor ad te, vim patiens, et non salvabis ?
Habakkuk 1 3 Quare ostendisti mihi iniquitatem et laborem, videre prædam et injustitiam contra me ? Et factum est judicium, et contradictio potentior.
Habakkuk 1 4 Propter hoc lacerata est lex, et non pervenit usque ad finem judicium ; quia impius prævalet adversus justum, propterea egreditur judicium perversum.
Habakkuk 1 5 Aspicite in gentibus, et videte ; admiramini, et obstupescite : quia opus factum est in diebus vestris, quod nemo credet cum narrabitur.
Habakkuk 1 6 Quia ecce ego suscitabo Chaldæos, gentem amaram et velocem, ambulantem super latitudinem terræ, ut possideat tabernacula non sua.
Habakkuk 1 7 Horribilis et terribilis est : ex semetipsa judicium et onus ejus egredietur.
Habakkuk 1 8 Leviores pardis equi ejus, et velociores lupis vespertinis : et diffundentur equites ejus : equites namque ejus de longe venient ; volabunt quasi aquila festinans ad comedendum.
Habakkuk 1 9 Omnes ad prædam venient, facies eorum ventus urens ; et congregabit quasi arenam captivitatem.
Habakkuk 1 10 Et ipse de regibus triumphabit, et tyranni ridiculi ejus erunt ; ipse super omnem munitionem ridebit, et comportabit aggerem, et capiet eam.
Habakkuk 1 11 Tunc mutabitur spiritus, et pertransibit, et corruet : hæc est fortitudo ejus dei sui.
Habakkuk 1 12 Numquid non tu a principio, Domine, Deus meus, sancte meus, et non moriemur ? Domine, in judicium posuisti eum, et fortem, ut corriperes, fundasti eum.
Habakkuk 1 13 Mundi sunt oculi tui, ne videas malum, et respicere ad iniquitatem non poteris. Quare respicis super iniqua agentes, et taces devorante impio justiorem se ?
Habakkuk 1 14 Et facies homines quasi pisces maris, et quasi reptile non habens principem.
Habakkuk 1 15 Totum in hamo sublevavit, traxit illud in sagena sua, et congregavit in rete suum. Super hoc lætabitur, et exsultabit.
Habakkuk 1 16 Propterea immolabit sagenæ suæ, et sacrificabit reti suo, quia in ipsis incrassata est pars ejus, et cibus ejus electus.
Habakkuk 1 17 Propter hoc ergo expandit sagenam suam, et semper interficere gentes non parcet.
Habakkuk 2 1 Super custodiam meam stabo, et figam gradum super munitionem : et contemplabor ut videam quid dicatur mihi, et quid respondeam ad arguentem me.
Habakkuk 2 2 Et respondit mihi Dominus, et dixit : Scribe visum, et explana eum super tabulas, ut percurrat qui legerit eum.
Habakkuk 2 3 Quia adhuc visus procul ; et apparebit in finem, et non mentietur : si moram fecerit, exspecta illum, quia veniens veniet, et non tardabit.
Habakkuk 2 4 Ecce qui incredulus est, non erit recta anima ejus in semetipso ; justus autem in fide sua vivet.
Habakkuk 2 5 Et quomodo vinum potantem decipit, sic erit vir superbus, et non decorabitur : qui dilatavit quasi infernus animam suam, et ipse quasi mors, et non adimpletur : et congregabit ad se omnes gentes, et coacervabit ad se omnes populos.
Habakkuk 2 6 Numquid non omnes isti super eum parabolam sument, et loquelam ænigmatum ejus, et dicetur : Væ ei qui multiplicat non sua ? usquequo et aggravat contra se densum lutum ?
Habakkuk 2 7 Numquid non repente consurgent qui mordeant te, et suscitabuntur lacerantes te, et eris in rapinam eis ?
Habakkuk 2 8 Quia tu spoliasti gentes multas, spoliabunt te omnes qui reliqui fuerint de populis, propter sanguinem hominis, et iniquitatem terræ, civitatis, et omnium habitantium in ea.
Habakkuk 2 9 Væ qui congregat avaritiam malam domui suæ, ut sit in excelso nidus ejus, et liberari se putat de manu mali !
Habakkuk 2 10 Cogitasti confusionem domui tuæ ; concidisti populos multos, et peccavit anima tua.
Habakkuk 2 11 Quia lapis de pariete clamabit, et lignum, quod inter juncturas ædificiorum est, respondebit.
Habakkuk 2 12 Væ qui ædificat civitatem in sanguinibus, et præparat urbem in iniquitate !
Habakkuk 2 13 Numquid non hæc sunt a Domino exercituum ? laborabunt enim populi in multo igne, et gentes in vacuum, et deficient.
Habakkuk 2 14 Quia replebitur terra, ut cognoscant gloriam Domini, quasi aquæ operientes mare.
Habakkuk 2 15 Væ qui potum dat amico suo mittens fel suum, et inebrians ut aspiciat nuditatem ejus !
Habakkuk 2 16 Repletus es ignominia pro gloria ; bibe tu quoque, et consopire. Circumdabit te calix dexteræ Domini, et vomitus ignominiæ super gloriam tuam.
Habakkuk 2 17 Quia iniquitas Libani operiet te, et vastitas animalium deterrebit eos de sanguinibus hominum, et iniquitate terræ, et civitatis, et omnium habitantium in ea.
Habakkuk 2 18 Quid prodest sculptile, quia sculpsit illud fictor suus, conflatile, et imaginem falsam ? quia speravit in figmento fictor ejus, ut faceret simulacra muta.
Habakkuk 2 19 Væ qui dicit ligno : Expergiscere ; Surge, lapidi tacenti ! Numquid ipse docere poterit ? ecce iste coopertus est auro et argento, et omnis spiritus non est in visceribus ejus.
Habakkuk 2 20 Dominus autem in templo sancto suo : sileat a facie ejus omnis terra !
Habakkuk 3 1 Oratio Habacuc prophetæ, pro ignorantiis.
Habakkuk 3 2 Domine, audivi auditionem tuam, et timui. Domine, opus tuum, in medio annorum vivifica illud ; in medio annorum notum facies : cum iratus fueris, misericordiæ recordaberis.
Habakkuk 3 3 Deus ab austro veniet, et Sanctus de monte Pharan : operuit cælos gloria ejus, et laudis ejus plena est terra.
Habakkuk 3 4 Splendor ejus ut lux erit, cornua in manibus ejus : ibi abscondita est fortitudo ejus.
Habakkuk 3 5 Ante faciem ejus ibit mors, et egredietur diabolus ante pedes ejus.
Habakkuk 3 6 Stetit, et mensus est terram ; aspexit, et dissolvit gentes, et contriti sunt montes sæculi : incurvati sunt colles mundi ab itineribus æterntatis ejus.
Habakkuk 3 7 Pro iniquitate vidi tentoria Æthiopiæ ; turbabuntur pelles terræ Madian.
Habakkuk 3 8 Numquid in fluminibus iratus es, Domine ? aut in fluminibus furor tuus ? vel in mari indignatio tua ? Qui ascendes super equos tuos, et quadrigæ tuæ salvatio.
Habakkuk 3 9 Suscitans suscitabis arcum tuum, juramenta tribubus quæ locutus es ; fluvios scindes terræ.
Habakkuk 3 10 Viderunt te, et doluerunt montes ; gurges aquarum transiit : dedit abyssus vocem suam ; altitudo manus suas levavit.
Habakkuk 3 11 Sol et luna steterunt in habitaculo suo : in luce sagittarum tuarum ibunt, in splendore fulgurantis hastæ tuæ.
Habakkuk 3 12 In fremitu conculcabis terram ; in furore obstupefacies gentes.
Habakkuk 3 13 Egressus es in salutem populi tui, in salutem cum christo tuo : percussisti caput de domo impii, denudasti fundamentum ejus usque ad collum.
Habakkuk 3 14 Maledixisti sceptris ejus, capiti bellatorum ejus, venientibus ut turbo ad dispergendum me : exsultatio eorum, sicut ejus qui devorat pauperem in abscondito.
Habakkuk 3 15 Viam fecisti in mari equis tuis, in luto aquarum multarum.
Habakkuk 3 16 Audivi, et conturbatus est venter meus ; a voce contremuerunt labia mea. Ingrediatur putredo in ossibus meis, et subter me scateat : ut requiescam in die tribulationis, ut ascendam ad populum accinctum nostrum.
Habakkuk 3 17 Ficus enim non florebit, et non erit germen in vineis ; mentietur opus olivæ, et arva non afferent cibum : abscindetur de ovili pecus, et non erit armentum in præsepibus.
Habakkuk 3 18 Ego autem in Domino gaudebo ; et exsultabo in Deo Jesu meo.
Habakkuk 3 19 Deus Dominus fortitudo mea, et ponet pedes meos quasi cervorum : et super excelsa mea deducet me victor in psalmis canentem.
Zephaniah 1 1 Verbum Domini quod factum est ad Sophoniam, filium Chusi, filii Godoliæ, filii Amariæ, filii Ezeciæ, in diebus Josiæ, filii Amon, regis Judæ.
Zephaniah 1 2 Congregans congregabo omnia a facie terræ, dicit Dominus :
Zephaniah 1 3 congregans hominem et pecus, congregans volatilia cæli et pisces maris : et ruinæ impiorum erunt, et disperdam homines a facie terræ, dicit Dominus.
Zephaniah 1 4 Et extendam manum meam super Judam et super omnes habitantes Jerusalem : et disperdam de loco hoc reliquias Baal, et nomina ædituorum cum sacerdotibus ;
Zephaniah 1 5 et eos qui adorant super tecta militiam cæli, et adorant et jurant in Domino, et jurant in Melchom ;
Zephaniah 1 6 et qui avertuntur de post tergum Domini, et qui non quæsierunt Dominum, nec investigaverunt eum.
Zephaniah 1 7 Silete a facie Domini Dei, quia juxta est dies Domini : quia præparavit Dominus hostiam ; sanctificavit vocatos suos.
Zephaniah 1 8 Et erit : in die hostiæ Domini, visitabo super principes, et super filios regis, et super omnes qui induti sunt veste peregrina ;
Zephaniah 1 9 et visitabo super omnem qui arroganter ingreditur super limen in die illa, qui complent domum Domini Dei sui iniquitate et dolo.
Zephaniah 1 10 Et erit in die illa, dicit Dominus, vox clamoris a porta piscium, et ululatus a Secunda, et contritio magna a collibus.
Zephaniah 1 11 Ululate, habitatores Pilæ : conticuit omnis populus Chanaan, disperierunt omnes involuti argento.
Zephaniah 1 12 Et erit in tempore illo : scrutabor Jerusalem in lucernis, et visitabo super viros defixos in fæcibus suis, qui dicunt in cordibus suis : Non faciet bene Dominus, et non faciet male.
Zephaniah 1 13 Et erit fortitudo eorum in direptionem, et domus eorum in desertum : et ædificabunt domos, et non habitabunt ; et plantabunt vineas, et non bibent vinum earum.
Zephaniah 1 14 Juxta est dies Domini magnus : juxta est, et velox nimis. Vox diei Domini amara : tribulabitur ibi fortis.
Zephaniah 1 15 Dies iræ dies illa, dies tribulationis et angustiæ, dies calamitatis et miseriæ, dies tenebrarum et caliginis, dies nebulæ et turbinis,
Zephaniah 1 16 dies tubæ et clangoris super civitates munitas, et super angulos excelsos.
Zephaniah 1 17 Et tribulabo homines, et ambulabunt ut cæci, quia Domino peccaverunt ; et effundetur sanguis eorum sicut humus, et corpora eorum sicut stercora.
Zephaniah 1 18 Sed et argentum eorum et aurum eorum non poterit liberare eos in die iræ Domini : in igne zeli ejus devorabitur omnis terra, quia consummationem cum festinatione faciet cunctis habitantibus terram.
Zephaniah 2 1 Convenite, congregamini, gens non amabilis,
Zephaniah 2 2 priusquam pariat jussio quasi pulverem transeuntem diem, antequam veniat super vos ira furoris Domini, antequam veniat super vos dies indignationis Domini.
Zephaniah 2 3 Quærite Dominum, omnes mansueti terræ, qui judicium ejus estis operati ; quærite justum, quærite mansuetum, si quomodo abscondamini in die furoris Domini.
Zephaniah 2 4 Quia Gaza destructa erit, et Ascalon in desertum : Azotum in meridie ejicient, et Accaron eradicabitur.
Zephaniah 2 5 Væ qui habitatis funiculum maris, gens perditorum ! verbum Domini super vos, Chanaan, terra Philisthinorum ; et disperdam te, ita ut non sit inhabitator.
Zephaniah 2 6 Et erit funiculus maris requies pastorum, et caulæ pecorum ;
Zephaniah 2 7 et erit funiculus ejus qui remanserit de domo Juda : ibi pascentur, in domibus Ascalonis ad vesperam requiescent, quia visitabit eos Dominus Deus eorum, et avertet captivitatem eorum.
Zephaniah 2 8 Audivi opprobrium Moab, et blasphemias filiorum Ammon, quæ exprobraverunt populo meo, et magnificati sunt super terminos eorum.
Zephaniah 2 9 Propterea vivo ego, dicit Dominus exercituum, Deus Israël, quia Moab ut Sodoma erit, et filii Ammon quasi Gomorrha : siccitas spinarum, et acervi salis, et desertum usque in æternum : reliquiæ populi mei diripient eos, et residui gentis meæ possidebunt illos.
Zephaniah 2 10 Hoc eis eveniet pro superbia sua, quia blasphemaverunt et magnificati sunt super populum Domini exercituum.
Zephaniah 2 11 Horribilis Dominus super eos, et attenuabit omnes deos terræ : et adorabunt eum viri de loco suo, omnes insulæ gentium.
Zephaniah 2 12 Sed et vos, Æthiopes, interfecti gladio meo eritis.
Zephaniah 2 13 Et extendet manum suam super aquilonem, et perdet Assur, et ponet speciosam in solitudinem, et in invium, et quasi desertum.
Zephaniah 2 14 Et accubabunt in medio ejus greges, omnes bestiæ gentium ; et onocrotalus et ericius in liminibus ejus morabuntur : vox cantantis in fenestra, corvus in superliminari, quoniam attenuabo robur ejus.
Zephaniah 2 15 Hæc est civitas gloriosa habitans in confidentia, quæ dicebat in corde suo : Ego sum, et extra me non est alia amplius : quomodo facta est in desertum cubile bestiæ ? omnis qui transit per eam sibilabit, et movebit manum suam.
Zephaniah 3 1 Væ provocatrix, et redempta civitas, columba !
Zephaniah 3 2 non audivit vocem, et non suscepit disciplinam ; in Domino non est confisa, ad Deum suum non appropinquavit.
Zephaniah 3 3 Principes ejus in medio ejus quasi leones rugientes ; judices ejus lupi vespere, non relinquebant in mane.
Zephaniah 3 4 Prophetæ ejus vesani, viri infideles ; sacerdotes ejus polluerunt sanctum, injuste egerunt contra legem.
Zephaniah 3 5 Dominus justus in medio ejus non faciet iniquitatem ; mane, mane judicium suum dabit in lucem, et non abscondetur ; nescivit autem iniquus confusionem.
Zephaniah 3 6 Disperdidi gentes, et dissipati sunt anguli earum ; desertas feci vias eorum, dum non est qui transeat ; desolatæ sunt civitates eorum, non remanente viro, neque ullo habitatore.
Zephaniah 3 7 Dixi : Attamen timebis me, suscipies disciplinam ; et non peribit habitaculum ejus, propter omnia in quibus visitavi eam : verumtamen diluculo surgentes corruperunt omnes cogitationes suas.
Zephaniah 3 8 Quapropter exspecta me, dicit Dominus, in die resurrectionis meæ in futurum : quia judicium meum ut congregem gentes, et colligam regna, et effundam super eos indignationem meam, omnem iram furoris mei : in igne enim zeli mei devorabitur omnis terra.
Zephaniah 3 9 Quia tunc reddam populis labium electum, ut invocent omnes in nomine Domini, et serviant ei humero uno.
Zephaniah 3 10 Ultra flumina Æthiopiæ, inde supplices mei ; filii dispersorum meorum deferent munus mihi.
Zephaniah 3 11 In die illa non confunderis super cunctis adinventionibus tuis, quibus prævaricata es in me, quia tunc auferam de medio tui magniloquos superbiæ tuæ, et non adjicies exaltari amplius in monte sancto meo.
Zephaniah 3 12 Et derelinquam in medio tui populum pauperem et egenum : et sperabunt in nomine Domini.
Zephaniah 3 13 Reliquiæ Israël non facient iniquitatem, nec loquentur mendacium, et non invenietur in ore eorum lingua dolosa, quoniam ipsi pascentur, et accubabunt, et non erit qui exterreat.
Zephaniah 3 14 Lauda, filia Sion ; jubila, Israël : lætare, et exsulta in omni corde, filia Jerusalem.
Zephaniah 3 15 Abstulit Dominus judicium tuum ; avertit inimicos tuos. Rex Israël Dominus in medio tui : non timebis malum ultra.
Zephaniah 3 16 In die illa dicetur Jerusalem : Noli timere ; Sion : Non dissolvantur manus tuæ.
Zephaniah 3 17 Dominus Deus tuus in medio tui fortis, ipse salvabit : gaudebit super te in lætitia, silebit in dilectione sua, exsultabit super te in laude.
Zephaniah 3 18 Nugas, qui a lege recesserant, congregabo, quia ex te erant : ut non ultra habeas super eis opprobrium.
Zephaniah 3 19 Ecce ego interficiam omnes qui afflixerunt te in tempore illo : et salvabo claudicantem, et eam quæ ejecta fuerat congregabo : et ponam eos in laudem, et in nomen, in omni terra confusionis eorum,
Zephaniah 3 20 in tempore illo quo adducam vos, et in tempore quo congregabo vos. Dabo enim vos in nomen, et in laudem omnibus populis terræ, cum convertero captivitatem vestram coram oculis vestris, dicit Dominus.
Haggai 1 1 In anno secundo Darii regis, in mense sexto, in die una mensis, factum est verbum Domini in manu Aggæi prophetæ, ad Zorobabel, filium Salathiel, ducem Juda, et ad Jesum, filium Josedec, sacerdotem magnum, dicens :
Haggai 1 2 Hæc ait Dominus exercituum, dicens : Populus iste dicit : Nondum venit tempus domus Domini ædificandæ.
Haggai 1 3 Et factum est verbum Domini in manu Aggæi prophetæ, dicens :
Haggai 1 4 Numquid tempus vobis est ut habitetis in domibus laqueatis, et domus ista deserta ?
Haggai 1 5 Et nunc hæc dicit Dominus exercituum : Ponite corda vestra super vias vestras.
Haggai 1 6 Seminastis multum, et intulistis parum ; comedistis, et non estis satiati ; bibistis, et non estis inebriati ; operuistis vos, et non estis calefacti ; et qui mercedes congregavit, misit eas in sacculum pertusum.
Haggai 1 7 Hæc dicit Dominus exercituum : Ponite corda vestra super vias vestras ;
Haggai 1 8 ascendite in montem, portate ligna, et ædificate domum : et acceptabilis mihi erit, et glorificabor, dicit Dominus.
Haggai 1 9 Respexistis ad amplius, et ecce factum est minus ; et intulistis in domum, et exsufflavi illud : quam ob causam ? dicit Dominus exercituum : quia domus mea deserta est, et vos festinatis unusquisque in domum suam.
Haggai 1 10 Propter hoc super vos prohibiti sunt cæli ne darent rorem, et terra prohibita est ne daret germen suum :
Haggai 1 11 et vocavi siccitatem super terram, et super montes, et super triticum, et super vinum, et super oleum, et quæcumque profert humus, et super homines, et super jumenta, et super omnem laborem manuum.
Haggai 1 12 Et audivit Zorobabel, filius Salathiel, et Jesus, filius Josedec, sacerdos magnus, et omnes reliquiæ populi, vocem Domini Dei sui, et verba Aggæi prophetæ, sicut misit eum Dominus Deus eorum ad eos, et timuit populus a facie Domini.
Haggai 1 13 Et dixit Aggæus, nuntius Domini de nuntiis Domini, populo dicens : Ego vobiscum sum, dicit Dominus.
Haggai 1 14 Et suscitavit Dominus spiritum Zorobabel, filii Salathiel, ducis Juda, et spiritum Jesu, filii Josedec, sacerdotis magni, et spiritum reliquorum de omni populo : et ingressi sunt, et faciebant opus in domo Domini exercituum, Dei sui.
Haggai 2 1 In die vigesima et quarta mensis, in sexto mense, in anno secundo Darii regis.
Haggai 2 2 In septimo mense, vigesima et prima mensis, factum est verbum Domini in manu Aggæi prophetæ, dicens :
Haggai 2 3 Loquere ad Zorobabel, filium Salathiel, ducem Juda, et ad Jesum, filium Josedec, sacerdotem magnum, et ad reliquos populi, dicens :
Haggai 2 4 Quis in vobis est derelictus, qui vidit domum istam in gloria sua prima ? et quid vos videtis hanc nunc ? numquid non ita est, quasi non sit in oculis vestris ?
Haggai 2 5 Et nunc confortare, Zorobabel, dicit Dominus ; et confortare, Jesu, fili Josedec, sacerdos magne ; et confortare, omnis populus terræ, dicit Dominus exercituum : et facite (quoniam ego vobiscum sum, dicit Dominus exercituum)
Haggai 2 6 verbum quod pepigi vobiscum cum egrederemini de terra Ægypti : et spiritus meus erit in medio vestrum : nolite timere.
Haggai 2 7 Quia hæc dicit Dominus exercituum : Adhuc unum modicum est, et ego commovebo cælum, et terram, et mare, et aridam.
Haggai 2 8 Et movebo omnes gentes, et veniet desideratus cunctis gentibus : et implebo domum istam gloria, dicit Dominus exercituum.
Haggai 2 9 Meum est argentum, et meum est aurum, dicit Dominus exercituum.
Haggai 2 10 Magna erit gloria domus istius novissimæ plus quam primæ, dicit Dominus exercituum : et in loco isto dabo pacem, dicit Dominus exercituum.
Haggai 2 11 In vigesima et quarta noni mensis, in anno secundo Darii regis, factum est verbum Domini ad Aggæum prophetam, dicens :
Haggai 2 12 Hæc dicit Dominus exercituum : Interroga sacerdotes legem, dicens :
Haggai 2 13 Si tulerit homo carnem sanctificatam in ora vestimenti sui, et tetigerit de summitate ejus panem, aut pulmentum, aut vinum, aut oleum, aut omnem cibum, numquid sanctificabitur ? Respondentes autem sacerdotes, dixerunt : Non.
Haggai 2 14 Et dixit Aggæus : Si tetigerit pollutus in anima ex omnibus his, numquid contaminabitur ? Et responderunt sacerdotes, et dixerunt : Contaminabitur.
Haggai 2 15 Et respondit Aggæus, et dixit : Sic populus iste, et sic gens ista ante faciem meam, dicit Dominus, et sic omne opus manuum eorum : et omnia quæ obtulerunt ibi, contaminata erunt.
Haggai 2 16 Et nunc ponite corda vestra a die hac et supra, antequam poneretur lapis super lapidem in templo Domini.
Haggai 2 17 Cum accederetis ad acervum viginti modiorum, et fierent decem ; et intraretis ad torcular, ut exprimeretis quinquaginta lagenas, et fiebant viginti.
Haggai 2 18 Percussi vos vento urente, et aurugine, et grandine omnia opera manuum vestrarum : et non fuit in vobis qui reverteretur ad me, dicit Dominus.
Haggai 2 19 Ponite corda vestra ex die ista, et in futurum, a die vigesima et quarta noni mensis : a die qua fundamenta jacta sunt templi Domini, ponite super cor vestrum.
Haggai 2 20 Numquid jam semen in germine est, et adhuc vinea, et ficus, et malogranatum, et lignum olivæ non floruit ? ex die ista benedicam.
Haggai 2 21 Et factum est verbum Domini secundo ad Aggæum in vigesima et quarta mensis, dicens :
Haggai 2 22 Loquere ad Zorobabel ducem Juda, dicens : Ego movebo cælum pariter et terram,
Haggai 2 23 et subvertam solium regnorum, et conteram fortitudinem regni gentium : et subvertam quadrigam et ascensorem ejus, et descendent equi, et ascensores eorum, vir in gladio fratris sui.
Haggai 2 24 In die illa, dicit Dominus exercituum, assumam te, Zorobabel, fili Salathiel, serve meus, dicit Dominus : et ponam te quasi signaculum, quia te elegi, dicit Dominus exercituum.
Zechariah 1 1 In mense octavo, in anno secundo Darii regis, factum est verbum Domini ad Zachariam filium Barachiæ filii Addo prophetam, dicens :
Zechariah 1 2 Iratus est Dominus super patres vestros iracundia.
Zechariah 1 3 Et dices ad eos : Hæc dicit Dominus exercituum : Convertimini ad me, ait Dominus exercituum, et convertar ad vos, dicit Dominus exercituum.
Zechariah 1 4 Ne sitis sicut patres vestri, ad quos clamabant prophetæ priores, dicentes : Hæc dicit Dominus exercituum : Convertimini de viis vestris malis, et de cogitationibus vestris pessimis : et non audierunt, neque attenderunt ad me, dicit Dominus.
Zechariah 1 5 Patres vestri, ubi sunt ? et prophetæ numquid in sempiternum vivent ?
Zechariah 1 6 Verumtamen verba mea, et legitima mea, quæ mandavi servis meis prophetis, numquid non comprehenderunt patres vestros, et conversi sunt, et dixerunt : Sicut cogitavit Dominus exercituum facere nobis secundum vias nostras, et secundum adinventiones nostras, fecit nobis ?
Zechariah 1 7 In die vigesima et quarta undecimi mensis Sabath, in anno secundo Darii, factum est verbum Domini ad Zachariam filium Barachiæ filii Addo prophetam, dicens :
Zechariah 1 8 Vidi per noctem, et ecce vir ascendens super equum rufum, et ipse stabat inter myrteta, quæ erant in profundo, et post eum equi rufi, varii, et albi.
Zechariah 1 9 Et dixi : Quid sunt isti, domine mi ? Et dixit ad me angelus qui loquebatur in me : Ego ostendam tibi quid sint hæc.
Zechariah 1 10 Et respondit vir qui stabat inter myrteta, et dixit : Isti sunt quos misit Dominus ut perambulent terram.
Zechariah 1 11 Et responderunt angelo Domini, qui stabat inter myrteta, et dixerunt : Perambulavimus terram, et ecce omnis terra habitatur, et quiescit.
Zechariah 1 12 Et respondit angelus Domini, et dixit : Domine exercituum, usquequo tu non misereberis Jerusalem, et urbium Juda, quibus iratus es ? iste jam septuagesimus annus est.
Zechariah 1 13 Et respondit Dominus angelo qui loquebatur in me verba bona, verba consolatoria.
Zechariah 1 14 Et dixit ad me angelus qui loquebatur in me : Clama, dicens : Hæc dicit Dominus exercituum : Zelatus sum Jerusalem et Sion zelo magno,
Zechariah 1 15 et ira magna ego irascor super gentes opulentas, quia ego iratus sum parum, ipsi vero adjuverunt in malum.
Zechariah 1 16 Propterea hæc dicit Dominus : Revertar ad Jerusalem in misericordiis, et domus mea ædificabitur in ea, ait Dominus exercituum, et perpendiculum extendetur super Jerusalem.
Zechariah 1 17 Adhuc clama, dicens : Hæc dicit Dominus exercituum : Adhuc affluent civitates meæ bonis, et consolabitur adhuc Dominus Sion, et eliget adhuc Jerusalem.
Zechariah 1 18 Et levavi oculos meos, et vidi, et ecce quatuor cornua.
Zechariah 1 19 Et dixi ad angelum qui loquebatur in me : Quid sunt hæc ? Et dixit ad me : Hæc sunt cornua quæ ventilaverunt Judam, et Israël, et Jerusalem.
Zechariah 1 20 Et ostendit mihi Dominus quatuor fabros.
Zechariah 1 21 Et dixi : Quid isti veniunt facere ? Qui ait, dicens : Hæc sunt cornua quæ ventilaverunt Judam per singulos viros, et nemo eorum levavit caput suum : et venerunt isti deterrere ea, ut dejiciant cornua gentium, quæ levaverunt cornu super terram Juda ut dispergerent eam.
Zechariah 2 1 Et levavi oculos meos, et vidi, et ecce vir, et in manu ejus funiculus mensorum.
Zechariah 2 2 Et dixi : Quo tu vadis ? Et dixit ad me : Ut metiar Jerusalem, et videam quanta sit latitudo ejus, et quanta longitudo ejus.
Zechariah 2 3 Et ecce angelus qui loquebatur in me egrediebatur, et angelus alius egrediebatur in occursum ejus :
Zechariah 2 4 et dixit ad eum : Curre, loquere ad puerum istum, dicens : Absque muro habitabitur Jerusalem, præ multitudine hominum et jumentorum in medio ejus.
Zechariah 2 5 Et ego ero ei, ait Dominus, murus ignis in circuitu, et in gloria ero in medio ejus.
Zechariah 2 6 O, o, fugite de terra aquilonis, dicit Dominus, quoniam in quatuor ventos cæli dispersi vos, dicit Dominus.
Zechariah 2 7 O Sion ! fuge, quæ habitas apud filiam Babylonis :
Zechariah 2 8 quia hæc dicit Dominus exercituum : Post gloriam misit me ad gentes quæ spoliaverunt vos : qui enim tetigerit vos, tangit pupillam oculi mei :
Zechariah 2 9 quia ecce ego levo manum meam super eos, et erunt prædæ his qui serviebant sibi : et cognoscetis quia Dominus exercituum misit me.
Zechariah 2 10 Lauda et lætare, filia Sion, quia ecce ego venio, et habitabo in medio tui, ait Dominus.
Zechariah 2 11 Et applicabuntur gentes multæ ad Dominum in die illa, et erunt mihi in populum, et habitabo in medio tui : et scies quia Dominus exercituum misit me ad te.
Zechariah 2 12 Et possidebit Dominus Judam partem suam in terra sanctificata, et eliget adhuc Jerusalem.
Zechariah 2 13 Sileat omnis caro a facie Domini, quia consurrexit de habitaculo sancto suo.
Zechariah 3 1 Et ostendit mihi Dominus Jesum sacerdotem magnum, stantem coram angelo Domini : et Satan stabat a dextris ejus ut adversaretur ei.
Zechariah 3 2 Et dixit Dominus ad Satan : Increpet Dominus in te, Satan ! et increpet Dominus in te, qui elegit Jerusalem ! numquid non iste torris est erutus de igne ?
Zechariah 3 3 Et Jesus erat indutus vestibus sordidis, et stabat ante faciem angeli.
Zechariah 3 4 Qui respondit, et ait ad eos qui stabant coram se, dicens : Auferte vestimenta sordida ab eo. Et dixit ad eum : Ecce abstuli a te iniquitatem tuam, et indui te mutatoriis.
Zechariah 3 5 Et dixit : Ponite cidarim mundam super caput ejus. Et posuerunt cidarim mundam super caput ejus, et induerunt eum vestibus : et angelus Domini stabat.
Zechariah 3 6 Et contestabatur angelus Domini Jesum, dicens :
Zechariah 3 7 Hæc dicit Dominus exercituum : Si in viis meis ambulaveris, et custodiam meam custodieris, tu quoque judicabis domum meam, et custodies atria mea, et dabo tibi ambulantes de his qui nunc hic assistunt.
Zechariah 3 8 Audi, Jesu sacerdos magne, tu et amici tui, qui habitant coram te, quia viri portendentes sunt : ecce enim ego adducam servum meum Orientem.
Zechariah 3 9 Quia ecce lapis quem dedi coram Jesu : super lapidem unum septem oculi sunt : ecce ego cælabo sculpturam ejus, ait Dominus exercituum, et auferam iniquitatem terræ illius in die una.
Zechariah 3 10 In die illa, dicit Dominus exercituum, vocabit vir amicum suum subter vitem et subter ficum.
Zechariah 4 1 Et reversus est angelus qui loquebatur in me, et suscitavit me quasi virum qui suscitatur de somno suo.
Zechariah 4 2 Et dixit ad me : Quid tu vides ? Et dixi : Vidi, et ecce candelabrum aureum totum, et lampas ejus super caput ipsius, et septem lucernæ ejus super illud, et septem infusoria lucernis quæ erant super caput ejus.
Zechariah 4 3 Et duæ olivæ super illud : una a dextris lampadis, et una a sinistris ejus.
Zechariah 4 4 Et respondi, et aio ad angelum qui loquebatur in me, dicens : Quid sunt hæc, domine mi ?
Zechariah 4 5 Et respondit angelus qui loquebatur in me, et dixit ad me : Numquid nescis quid sunt hæc ? Et dixi : Non, domine mi.
Zechariah 4 6 Et respondit, et ait ad me, dicens : Hoc est verbum Domini ad Zorobabel, dicens : Non in exercitu, nec in robore, sed in spiritu meo, dicit Dominus exercituum.
Zechariah 4 7 Quis tu, mons magne, coram Zorobabel ? In planum : et educet lapidem primarium, et exæquabit gratiam gratiæ ejus.
Zechariah 4 8 Et factum est verbum Domini ad me, dicens :
Zechariah 4 9 Manus Zorobabel fundaverunt domum istam, et manus ejus perficient eam : et scietis quia Dominus exercituum misit me ad vos.
Zechariah 4 10 Quis enim despexit dies parvos ? Et lætabuntur, et videbunt lapidem stantem in manu Zorobabel. Septem isti oculi sunt Domini, qui discurrunt in universam terram.
Zechariah 4 11 Et respondi, et dixi ad eum : Quid sunt duæ olivæ istæ, ad dexteram candelabri, et ad sinistram ejus ?
Zechariah 4 12 Et respondi secundo, et dixi ad eum : Quid sunt duæ spicæ olivarum quæ sunt juxta duo rostra aurea in quibus sunt suffusoria ex auro ?
Zechariah 4 13 Et ait ad me, dicens : Numquid nescis quid sunt hæc ? Et dixi : Non, domine mi.
Zechariah 4 14 Et dixit : Isti sunt duo filii olei, qui assistunt Dominatori universæ terræ.
Zechariah 5 1 Et conversus sum, et levavi oculos meos, et vidi, et ecce volumen volans.
Zechariah 5 2 Et dixit ad me : Quid tu vides ? Et dixi : Ego video volumen volans : longitudo ejus viginti cubitorum, et latitudo ejus decem cubitorum.
Zechariah 5 3 Et dixit ad me : Hæc est maledictio quæ egreditur super faciem omnis terræ : quia omnis fur, sicut ibi scriptum est, judicabitur, et omnis jurans ex hoc similiter judicabitur.
Zechariah 5 4 Educam illud, dicit Dominus exercituum : et veniet ad domum furis, et ad domum jurantis in nomine meo mendaciter : et commorabitur in medio domus ejus, et consumet eam, et ligna ejus, et lapides ejus.
Zechariah 5 5 Et egressus est angelus qui loquebatur in me, et dixit ad me : Leva oculos tuos, et vide quid est hoc quod egreditur.
Zechariah 5 6 Et dixi : Quidnam est ? Et ait : Hæc est amphora egrediens. Et dixit : Hæc est oculus eorum in universa terra.
Zechariah 5 7 Et ecce talentum plumbi portabatur, et ecce mulier una sedens in medio amphoræ.
Zechariah 5 8 Et dixit : Hæc est impietas. Et projecit eam in medio amphoræ, et misit massam plumbeam in os ejus.
Zechariah 5 9 Et levavi oculos meos, et vidi : et ecce duæ mulieres egredientes : et spiritus in alis earum, et habebant alas quasi alas milvi, et levaverunt amphoram inter terram et cælum.
Zechariah 5 10 Et dixi ad angelum qui loquebatur in me : Quo istæ deferunt amphoram ?
Zechariah 5 11 Et dixit ad me : Ut ædificetur ei domus in terra Sennaar, et stabiliatur, et ponatur ibi super basem suam.
Zechariah 6 1 Et conversus sum, et levavi oculos meos, et vidi : et ecce quatuor quadrigæ egredientes de medio duorum montium : et montes, montes ærei.
Zechariah 6 2 In quadriga prima equi rufi, et in quadriga secunda equi nigri,
Zechariah 6 3 et in quadriga tertia equi albi, et in quadriga quarta equi varii et fortes.
Zechariah 6 4 Et respondi, et dixi ad angelum qui loquebatur in me : Quid sunt hæc, domine mi ?
Zechariah 6 5 Et respondit angelus, et ait ad me : Isti sunt quatuor venti cæli, qui egrediuntur ut stent coram Dominatore omnis terræ.
Zechariah 6 6 In qua erant equi nigri, egrediebantur in terram aquilonis : et albi egressi sunt post eos, et varii egressi sunt ad terram austri.
Zechariah 6 7 Qui autem erant robustissimi, exierunt, et quærebant ire et discurrere per omnem terram. Et dixit : Ite, perambulate terram : et perambulaverunt terram.
Zechariah 6 8 Et vocavit me, et locutus est ad me, dicens : Ecce qui egrediuntur in terram aquilonis, requiescere fecerunt spiritum meum in terra aquilonis.
Zechariah 6 9 Et factum est verbum Domini ad me, dicens :
Zechariah 6 10 Sume a transmigratione, ab Holdai, et a Tobia, et ab Idaia : et venies tu in die illa, et intrabis domum Josiæ filii Sophoniæ, qui venerunt de Babylone.
Zechariah 6 11 Et sumes aurum et argentum, et facies coronas, et pones in capite Jesu filii Josedec, sacerdotis magni :
Zechariah 6 12 et loqueris ad eum, dicens : Hæc ait Dominus exercituum, dicens : Ecce vir, Oriens nomen ejus, et subter eum orietur, et ædificabit templum Domino.
Zechariah 6 13 Et ipse exstruet templum Domino : et ipse portabit gloriam, et sedebit, et dominabitur super solio suo : et erit sacerdos super solio suo, et consilium pacis erit inter illos duos.
Zechariah 6 14 Et coronæ erunt Helem, et Tobiæ, et Idaiæ, et Hem filio Sophoniæ, memoriale in templo Domini.
Zechariah 6 15 Et qui procul sunt, venient, et ædificabunt in templo Domini : et scietis quia Dominus exercituum misit me ad vos. Erit autem hoc, si auditu audieritis vocem Domini Dei vestri.
Zechariah 7 1 Et factum est in anno quarto Darii regis, factum est verbum Domini ad Zachariam, in quarta mensis noni, qui est Casleu.
Zechariah 7 2 Et miserunt ad domum Dei Sarasar et Rogommelech, et viri qui erant cum eo, ad deprecandam faciem Domini :
Zechariah 7 3 ut dicerent sacerdotibus domus Domini exercituum, et prophetis, loquentes : Numquid flendum est mihi in quinto mense, vel sanctificare me debeo, sicut jam feci multis annis ?
Zechariah 7 4 Et factum est verbum Domini exercituum ad me, dicens :
Zechariah 7 5 Loquere ad omnem populum terræ, et ad sacerdotes, dicens : Cum jejunaretis, et plangeretis in quinto et septimo per hos septuaginta annos, numquid jejunium jejunastis mihi ?
Zechariah 7 6 et cum comedistis et bibistis, numquid non vobis comedistis et vobismetipsis bibistis ?
Zechariah 7 7 numquid non sunt verba quæ locutus est Dominus in manu prophetarum priorum, cum adhuc Jerusalem habitaretur ut esset opulenta, ipsa et urbes in circuitu ejus, et ad austrum, et in campestribus habitaretur ?
Zechariah 7 8 Et factum est verbum Domini ad Zachariam, dicens :
Zechariah 7 9 Hæc ait Dominus exercituum, dicens : Judicium verum judicate, et misericordiam et miserationes facite, unusquisque cum fratre suo.
Zechariah 7 10 Et viduam, et pupillum, et advenam, et pauperem nolite calumniari : et malum vir fratri suo non cogitet in corde suo.
Zechariah 7 11 Et noluerunt attendere, et averterunt scapulam recedentem, et aures suas aggravaverunt ne audirent.
Zechariah 7 12 Et cor suum posuerunt ut adamantem, ne audirent legem, et verba quæ misit Dominus exercituum in spiritu suo per manum prophetarum priorum : et facta est indignatio magna a Domino exercituum.
Zechariah 7 13 Et factum est sicut locutus est, et non audierunt : sic clamabunt et non exaudiam, dicit Dominus exercituum.
Zechariah 7 14 Et dispersi eos per omnia regna quæ nesciunt : et terra desolata est ab eis, eo quod non esset transiens et revertens : et posuerunt terram desiderabilem in desertum.
Zechariah 8 1 Et factum est verbum Domini exercituum, dicens :
Zechariah 8 2 Hæc dicit Dominus exercituum : Zelatus sum Sion zelo magno, et indignatione magna zelatus sum eam.
Zechariah 8 3 Hæc dicit Dominus exercituum : Reversus sum ad Sion, et habitabo in medio Jerusalem : et vocabitur Jerusalem civitas veritatis, et mons Domini exercituum mons sanctificatus.
Zechariah 8 4 Hæc dicit Dominus exercituum : Adhuc habitabunt senes et anus in plateis Jerusalem, et viri baculus in manu ejus præ multitudine dierum.
Zechariah 8 5 Et plateæ civitatis complebuntur infantibus et puellis, ludentibus in plateis ejus.
Zechariah 8 6 Hæc dicit Dominus exercituum : Si videbitur difficile in oculis reliquiarum populi hujus in diebus illis, numquid in oculis meis difficile erit ? dicit Dominus exercituum.
Zechariah 8 7 Hæc dicit Dominus exercituum : Ecce ego salvabo populum meum de terra orientis et de terra occasus solis.
Zechariah 8 8 Et adducam eos, et habitabunt in medio Jerusalem : et erunt mihi in populum, et ego ero eis in Deum, in veritate et in justitia.
Zechariah 8 9 Hæc dicit Dominus exercituum : Confortentur manus vestræ, qui auditis in his diebus sermones istos per os prophetarum, in die qua fundata est domus Domini exercituum, ut templum ædificaretur.
Zechariah 8 10 Siquidem ante dies illos merces hominum non erat, nec merces jumentorum erat : neque introëunti, neque exeunti erat pax præ tribulatione : et dimisi omnes homines, unumquemque contra proximum suum.
Zechariah 8 11 Nunc autem non juxta dies priores ego faciam reliquiis populi hujus, dicit Dominus exercituum,
Zechariah 8 12 sed semen pacis erit : vinea dabit fructum suum, et terra dabit germen suum, et cæli dabunt rorem suum : et possidere faciam reliquias populi hujus universa hæc.
Zechariah 8 13 Et erit : sicut eratis maledictio in gentibus, domus Juda et domus Israël, sic salvabo vos, et eritis benedictio. Nolite timere ; confortentur manus vestræ.
Zechariah 8 14 Quia hæc dicit Dominus exercituum : Sicut cogitavi ut affligerem vos, cum ad iracundiam provocassent patres vestri me, dicit Dominus,
Zechariah 8 15 et non sum misertus : sic conversus cogitavi, in diebus istis, ut benefaciam domui Juda et Jerusalem. Nolite timere.
Zechariah 8 16 Hæc sunt ergo verba quæ facietis : loquimini veritatem unusquisque cum proximo suo : veritatem et judicium pacis judicate in portis vestris.
Zechariah 8 17 Et unusquisque malum contra amicum suum ne cogitetis in cordibus vestris, et juramentum mendax ne diligatis : omnia enim hæc sunt quæ odi, dicit Dominus.
Zechariah 8 18 Et factum est verbum Domini exercituum ad me, dicens :
Zechariah 8 19 Hæc dicit Dominus exercituum : Jejunium quarti, et jejunium quinti, et jejunium septimi, et jejunium decimi erit domui Juda in gaudium et lætitiam et in solemnitates præclaras. Veritatem tantum et pacem diligite.
Zechariah 8 20 Hæc dicit Dominus exercituum, usquequo veniant populi et habitent in civitatibus multis :
Zechariah 8 21 et vadant habitatores, unus ad alterum, dicentes : Eamus, et deprecemur faciem Domini, et quæramus Dominum exercituum : vadam etiam ego.
Zechariah 8 22 Et venient populi multi, et gentes robustæ, ad quærendum Dominum exercituum in Jerusalem, et deprecandam faciem Domini.
Zechariah 8 23 Hæc dicit Dominus exercituum : In diebus illis, in quibus apprehendent decem homines ex omnibus linguis gentium, et apprehendent fimbriam viri Judæi, dicentes : Ibimus vobiscum : audivimus enim quoniam Deus vobiscum est.
Zechariah 9 1 Onus verbi Domini in terra Hadrach et Damasci requiei ejus, quia Domini est oculus hominis et omnium tribuum Israël.
Zechariah 9 2 Emath quoque in terminis ejus, et Tyrus, et Sidon : assumpserunt quippe sibi sapientiam valde.
Zechariah 9 3 Et ædificavit Tyrus munitionem suam, et coacervavit argentum quasi humum, et aurum ut lutum platearum.
Zechariah 9 4 Ecce Dominus possidebit eam : et percutiet in mari fortitudinem ejus, et hæc igni devorabitur.
Zechariah 9 5 Videbit Ascalon, et timebit, et Gaza, et dolebit nimis, et Accaron, quoniam confusa est spes ejus : et peribit rex de Gaza, et Ascalon non habitabitur.
Zechariah 9 6 Et sedebit separator in Azoto, et disperdam superbiam Philisthinorum.
Zechariah 9 7 Et auferam sanguinem ejus de ore ejus, et abominationes ejus de medio dentium ejus : et relinquetur etiam ipse Deo nostro, et erit quasi dux in Juda, et Accaron quasi Jebusæus.
Zechariah 9 8 Et circumdabo domum meam ex his qui militant mihi euntes et revertentes : et non transibit super eos ultra exactor, quia nunc vidi in oculis meis.
Zechariah 9 9 Exsulta satis, filia Sion ; jubila, filia Jerusalem : ecce rex tuus veniet tibi justus, et salvator : ipse pauper, et ascendens super asinam et super pullum filium asinæ.
Zechariah 9 10 Et disperdam quadrigam ex Ephraim, et equum de Jerusalem, et dissipabitur arcus belli : et loquetur pacem gentibus, et potestas ejus a mari usque ad mare, et a fluminibus usque ad fines terræ.
Zechariah 9 11 Tu quoque in sanguine testamenti tui emisisti vinctos tuos de lacu in quo non est aqua.
Zechariah 9 12 Convertimini ad munitionem, vincti spei : hodie quoque annuntians duplicia reddam tibi.
Zechariah 9 13 Quoniam extendi mihi Judam quasi arcum : implevi Ephraim : et suscitabo filios tuos, Sion, super filios tuos, Græcia : et ponam te quasi gladium fortium.
Zechariah 9 14 Et Dominus Deus super eos videbitur, et exibit ut fulgur jaculum ejus : et Dominus Deus in tuba canet, et vadet in turbine austri.
Zechariah 9 15 Dominus exercituum proteget eos : et devorabunt, et subjicient lapidibus fundæ : et bibentes inebriabuntur quasi a vino, et replebuntur ut phialæ, et quasi cornua altaris.
Zechariah 9 16 Et salvabit eos Dominus Deus eorum in die illa, ut gregem populi sui, quia lapides sancti elevabuntur super terram ejus.
Zechariah 9 17 Quid enim bonum ejus est, et quid pulchrum ejus, nisi frumentum electorum, et vinum germinans virgines ?
Zechariah 10 1 Petite a Domino pluviam in tempore serotino, et Dominus faciet nives : et pluviam imbris dabit eis, singulis herbam in agro.
Zechariah 10 2 Quia simulacra locuta sunt inutile, et divini viderunt mendacium : et somniatores locuti sunt frustra, vane consolabantur : idcirco abducti sunt quasi grex : affligentur, quia non est eis pastor.
Zechariah 10 3 Super pastores iratus est furor meus, et super hircos visitabo : quia visitavit Dominus exercituum gregem suum, domum Juda, et posuit eos quasi equum gloriæ suæ in bello.
Zechariah 10 4 Ex ipso angelus, ex ipso paxillas, ex ipso arcus prælii, ex ipso egredietur omnis exactor simul.
Zechariah 10 5 Et erunt quasi fortes conculcantes lutum viarum in prælio, et bellabunt, quia Dominus cum eis : et confundentur ascensores equorum.
Zechariah 10 6 Et confortabo domum Juda, et domum Joseph salvabo : et convertam eos, quia miserebor eorum : et erunt sicut fuerunt quando non projeceram eos : ego enim Dominus Deus eorum, et exaudiam eos.
Zechariah 10 7 Et erunt quasi fortes Ephraim, et lætabitur cor eorum quasi a vino : et filii eorum videbunt, et lætabuntur, et exsultabit cor eorum in Domino.
Zechariah 10 8 Sibilabo eis, et congregabo illos, quia redemi eos : et multiplicabo eos sicut ante fuerant multiplicati.
Zechariah 10 9 Et seminabo eos in populis, et de longe recordabuntur mei : et vivent cum filiis suis, et revertentur.
Zechariah 10 10 Et reducam eos de terra Ægypti, et de Assyriis congregabo eos, et ad terram Galaad et Libani adducam eos, et non invenietur eis locus :
Zechariah 10 11 et transibit in maris freto, et percutiet in mari fluctus, et confundentur omnia profunda fluminis : et humiliabitur superbia Assur, et sceptrum Ægypti recedet.
Zechariah 10 12 Confortabo eos in Domino, et in nomine ejus ambulabunt, dicit Dominus.
Zechariah 11 1 Aperi, Libane, portas tuas, et comedat ignis cedros tuas.
Zechariah 11 2 Ulula, abies, quia cecidit cedrus, quoniam magnifici vastati sunt : ululate, quercus Basan, quoniam succisus est saltus munitus.
Zechariah 11 3 Vox ululatus pastorum, quia vastata est magnificentia eorum : vox rugitus leonum, quoniam vastata est superbia Jordanis.
Zechariah 11 4 Hæc dicit Dominus Deus meus : Pasce pecora occisionis,
Zechariah 11 5 quæ qui possederant occidebant, et non dolebant, et vendebant ea, dicentes : Benedictus Dominus ! divites facti sumus : et pastores eorum non parcebant eis.
Zechariah 11 6 Et ego non parcam ultra super habitantes terram, dicit Dominus : ecce ego tradam homines, unumquemque in manu proximi sui, et in manu regis sui : et concident terram, et non eruam de manu eorum.
Zechariah 11 7 Et pascam pecus occisionis propter hoc, o pauperes gregis ! et assumpsi mihi duas virgas : unam vocavi Decorem, et alteram vocavi Funiculum : et pavi gregem.
Zechariah 11 8 Et succidi tres pastores in mense uno, et contracta est anima mea in eis, siquidem et anima eorum variavit in me.
Zechariah 11 9 Et dixi : Non pascam vos : quod moritur, moriatur, et quod succiditur, succidatur : et reliqui devorent unusquisque carnem proximi sui.
Zechariah 11 10 Et tuli virgam meam quæ vocabatur Decus, et abscidi eam, ut irritum facerem fœdus meum quod percussi cum omnibus populis.
Zechariah 11 11 Et in irritum deductum est in die illa : et cognoverunt sic pauperes gregis, qui custodiunt mihi, quia verbum Domini est.
Zechariah 11 12 Et dixi ad eos : Si bonum est in oculis vestris, afferte mercedem meam : et si non, quiescite. Et appenderunt mercedem meam triginta argenteos.
Zechariah 11 13 Et dixit Dominus ad me : Projice illud ad statuarium, decorum pretium quo appretiatus sum ab eis. Et tuli triginta argenteos, et projeci illos in domum Domini, ad statuarium.
Zechariah 11 14 Et præcidi virgam meam secundam, quæ appellabatur Funiculus, ut dissolverem germanitatem inter Judam et Israël.
Zechariah 11 15 Et dixit Dominus ad me : Adhuc sunt tibi vasa pastoris stulti.
Zechariah 11 16 Quia ecce ego suscitabo pastorem in terra, qui derelicta non visitabit, dispersum non quæret, et contritum non sanabit, et id quod stat non enutriet, et carnes pinguium comedet, et ungulas eorum dissolvet.
Zechariah 11 17 O pastor, et idolum derelinquens gregem : gladius super brachium ejus, et super oculum dextrum ejus : brachium ejus ariditate siccabitur, et oculus dexter ejus tenebrescens obscurabitur.
Zechariah 12 1 Onus verbi Domini super Israël. Dicit Dominus extendens cælum, et fundans terram, et fingens spiritum hominis in eo :
Zechariah 12 2 Ecce ego ponam Jerusalem superliminare crapulæ omnibus populis in circuitu : sed et Juda erit in obsidione contra Jerusalem.
Zechariah 12 3 Et erit : in die illa ponam Jerusalem lapidem oneris cunctis populis : omnes qui levabunt eam concisione lacerabuntur, et colligentur adversus eam omnia regna terræ.
Zechariah 12 4 In die illa, dicit Dominus, percutiam omnem equum in stuporem, et ascensorem ejus in amentiam : et super domum Juda aperiam oculos meos, et omnem equum populorum percutiam cæcitate.
Zechariah 12 5 Et dicent duces Juda in corde suo : Confortentur mihi habitatores Jerusalem in Domino exercituum, Deo eorum !
Zechariah 12 6 In die illa ponam duces Juda sicut caminum ignis in lignis, et sicut facem ignis in fœno : et devorabunt ad dexteram et ad sinistram omnes populos in circuitu, et habitabitur Jerusalem rursus in loco suo in Jerusalem.
Zechariah 12 7 Et salvabit Dominus tabernacula Juda, sicut in principio, ut non magnifice glorietur domus David, et gloria habitantium Jerusalem contra Judam.
Zechariah 12 8 In die illa proteget Dominus habitatores Jerusalem : et erit qui offenderit ex eis in die illa quasi David, et domus David quasi Dei, sicut angelus Domini in conspectu eorum.
Zechariah 12 9 Et erit in die illa : quæram conterere omnes gentes quæ veniunt contra Jerusalem.
Zechariah 12 10 Et effundam super domum David et super habitatores Jerusalem spiritum gratiæ et precum : et aspicient ad me quem confixerunt, et plangent eum planctu quasi super unigenitum, et dolebunt super eum, ut doleri solet in morte primogeniti.
Zechariah 12 11 In die illa, magnus erit planctus in Jerusalem, sicut planctus Adadremmon in campo Mageddon.
Zechariah 12 12 Et planget terra : familiæ et familiæ seorsum : familiæ domus David seorsum, et mulieres eorum seorsum :
Zechariah 12 13 familiæ domus Nathan seorsum, et mulieres eorum seorsum : familiæ domus Levi seorsum, et mulieres eorum seorsum : familiæ Semei seorsum, et mulieres eorum seorsum :
Zechariah 12 14 omnes familiæ reliquæ, familiæ et familiæ seorsum, et mulieres eorum seorsum.
Zechariah 13 1 In die illa erit fons patens domui David et habitantibus Jerusalem, in ablutionem peccatoris et menstruatæ.
Zechariah 13 2 Et erit in die illa, dicit Dominus exercituum : disperdam nomina idolorum de terra, et non memorabuntur ultra : et pseudoprophetas, et spiritum immundum auferam de terra.
Zechariah 13 3 Et erit : cum prophetaverit quispiam ultra, dicent ei pater ejus et mater ejus, qui genuerunt eum : Non vives, quia mendacium locutus es in nomine Domini : et configent eum pater ejus et mater ejus, genitores ejus, cum prophetaverit.
Zechariah 13 4 Et erit : in die illa confundentur prophetæ, unusquisque ex visione sua cum prophetaverit : nec operientur pallio saccino, ut mentiantur :
Zechariah 13 5 sed dicet : Non sum propheta : homo agricola ego sum, quoniam Adam exemplum meum ab adolescentia mea.
Zechariah 13 6 Et dicetur ei : Quid sunt plagæ istæ in medio manuum tuarum ? Et dicet : His plagatus sum in domo eorum qui diligebant me.
Zechariah 13 7 Framea, suscitare super pastorem meum, et super virum cohærentem mihi, dicit Dominus exercituum : percute pastorem, et dispergentur oves : et convertam manum meam ad parvulos.
Zechariah 13 8 Et erunt in omni terra, dicit Dominus : partes duæ in ea dispergentur, et deficient : et tertia pars relinquetur in ea.
Zechariah 13 9 Et ducam tertiam partem per ignem, et uram eos sicut uritur argentum, et probabo eos sicut probatur aurum. Ipse vocabit nomen meum, et ego exaudiam eum. Dicam : Populus meus es : et ipse dicet : Dominus Deus meus.
Zechariah 14 1 Ecce venient dies Domini, et dividentur spolia tua in medio tui.
Zechariah 14 2 Et congregabo omnes gentes ad Jerusalem in prælium : et capietur civitas, et vastabuntur domus, et mulieres violabuntur : et egredietur media pars civitatis in captivitatem, et reliquum populi non auferetur ex urbe.
Zechariah 14 3 Et egredietur Dominus, et præliabitur contra gentes illas, sicut præliatus est in die certaminis.
Zechariah 14 4 Et stabunt pedes ejus in die illa super montem Olivarum, qui est contra Jerusalem ad orientem : et scindetur mons Olivarum ex media parte sui ad orientem et ad occidentem, prærupto grandi valde : et separabitur medium montis ad aquilonem, et medium ejus ad meridiem.
Zechariah 14 5 Et fugietis ad vallem montium eorum, quoniam conjungetur vallis montium usque ad proximum : et fugietis sicut fugistis a facie terræmotus in diebus Oziæ regis Juda : et veniet Dominus Deus meus, omnesque sancti cum eo.
Zechariah 14 6 Et erit in die illa : non erit lux, sed frigus et gelu.
Zechariah 14 7 Et erit dies una quæ nota est Domino, non dies neque nox : et in tempore vesperi erit lux.
Zechariah 14 8 Et erit in die illa : exibunt aquæ vivæ de Jerusalem : medium earum ad mare orientale, et medium earum ad mare novissimum : in æstate et in hieme erunt.
Zechariah 14 9 Et erit Dominus rex super omnem terram : in die illa erit Dominus unus, et erit nomen ejus unum.
Zechariah 14 10 Et revertetur omnis terra usque ad desertum, de colle Remmon ad austrum Jerusalem : et exaltabitur, et habitabit in loco suo, a porta Benjamin usque ad locum portæ prioris, et usque ad portam angulorum, et a turre Hananeel usque ad torcularia regis.
Zechariah 14 11 Et habitabunt in ea, et anathema non erit amplius, sed sedebit Jerusalem secura.
Zechariah 14 12 Et hæc erit plaga qua percutiet Dominus omnes gentes quæ pugnaverunt adversus Jerusalem : tabescet caro uniuscujusque stantis super pedes suos : et oculi ejus contabescent in foraminibus suis, et lingua eorum contabescet in ore suo.
Zechariah 14 13 In die illa erit tumultus Domini magnus in eis : et apprehendet vir manum proximi sui, et conseretur manus ejus super manum proximi sui.
Zechariah 14 14 Sed et Judas pugnabit adversus Jerusalem : et congregabuntur divitiæ omnium gentium in circuitu, aurum, et argentum, et vestes multæ satis.
Zechariah 14 15 Et sic erit ruina equi, et muli, et cameli, et asini, et omnium jumentorum quæ fuerint in castris illis, sicut ruina hæc.
Zechariah 14 16 Et omnes qui reliqui fuerint de universis gentibus quæ venerunt contra Jerusalem, ascendent ab anno in annum ut adorent regem, Dominum exercituum, et celebrent festivitatem tabernaculorum.
Zechariah 14 17 Et erit : qui non ascenderit de familiis terræ ad Jerusalem ut adoret regem, Dominum exercituum, non erit super eos imber.
Zechariah 14 18 Quod etsi familia Ægypti non ascenderit et non venerit, nec super eos erit : sed erit ruina, qua percutiet Dominus omnes gentes quæ non ascenderint ad celebrandam festivitatem tabernaculorum.
Zechariah 14 19 Hoc erit peccatum Ægypti, et hoc peccatum omnium gentium quæ non ascenderint ad celebrandam festivitatem tabernaculorum.
Zechariah 14 20 In die illa, erit quod super frenum equi est, sanctum Domino : et erunt lebetes in domo Domini quasi phialæ coram altari.
Zechariah 14 21 Et erit omnis lebes in Jerusalem et in Juda sanctificatus Domino exercituum : et venient omnes immolantes, et sument ex eis, et coquent in eis : et non erit mercator ultra in domo Domini exercituum in die illo.
Malachi 1 1 Onus verbi Domini ad Israël in manu Malachiæ.
Malachi 1 2 Dilexi vos, dicit Dominus, et dixistis : In quo dilexisti nos ? Nonne frater erat Esau Jacob ? dicit Dominus : et dilexi Jacob,
Malachi 1 3 Esau autem odio habui, et posui montes ejus in solitudinem, et hæreditatem ejus in dracones deserti.
Malachi 1 4 Quod si dixerit Idumæa : Destructi sumus, sed revertentes ædificabimus quæ destructa sunt : hæc dicit Dominus exercituum : Isti ædificabunt, et ego destruam : et vocabuntur termini impietatis, et populus cui iratus est Dominus usque in æternum.
Malachi 1 5 Et oculi vestri videbunt, et vos dicetis : Magnificetur Dominus super terminum Israël.
Malachi 1 6 Filius honorat patrem, et servus dominum suum. Si ergo pater ego sum, ubi est honor meus ? et si Dominus ego sum, ubi est timor meus ? dicit Dominus exercituum. Ad vos, o sacerdotes, qui despicitis nomen meum, et dixistis : In quo despeximus nomen tuum ?
Malachi 1 7 Offertis super altare meum panem pollutum, et dicitis : In quo polluimus te ? in eo quod dicitis : Mensa Domini despecta est.
Malachi 1 8 Si afferatis cæcum ad immolandum, nonne malum est ? et si offeratis claudum et languidum, nonne malum est ? offer illud duci tuo, si placuerit ei, aut si susceperit faciem tuam, dicit Dominus exercituum.
Malachi 1 9 Et nunc deprecamini vultum Dei ut misereatur vestri (de manu enim vestra factum est hoc), si quomodo suscipiat facies vestras, dicit Dominus exercituum.
Malachi 1 10 Quis est in vobis qui claudat ostia, et incendat altare meum gratuito ? non est mihi voluntas in vobis, dicit Dominus exercituum, et munus non suscipiam de manu vestra.
Malachi 1 11 Ab ortu enim solis usque ad occasum, magnum est nomen meum in gentibus, et in omni loco sacrificatur : et offertur nomini meo oblatio munda, quia magnum est nomen meum in gentibus, dicit Dominus exercituum.
Malachi 1 12 Et vos polluistis illud in eo quod dicitis : Mensa Domini contaminata est, et quod superponitur contemptibilis est, cum igne qui illud devorat.
Malachi 1 13 Et dixistis : Ecce de labore, et exsufflastis illud, dicit Dominus exercituum : et intulistis de rapinis claudum et languidum, et intulistis munus : numquid suscipiam illud de manu vestra ? dicit Dominus.
Malachi 1 14 Maledictus dolosus qui habet in grege suo masculum et, votum faciens, immolat debile Domino : quia rex magnus ego, dicit Dominus exercituum, et nomen meum horribile in gentibus.
Malachi 2 1 Et nunc ad vos mandatum hoc, o sacerdotes.
Malachi 2 2 Si nolueritis audire, et si nolueritis ponere super cor, ut detis gloriam nomini meo, ait Dominus exercituum, mittam in vos egestatem, et maledicam benedictionibus vestris, et maledicam illis, quoniam non posuistis super cor.
Malachi 2 3 Ecce ego projiciam vobis brachium, et dispergam super vultum vestrum stercus solemnitatum vestrarum, et assumet vos secum.
Malachi 2 4 Et scietis quia misi ad vos mandatum istud, ut esset pactum meum cum Levi, dicit Dominus exercituum.
Malachi 2 5 Pactum meum fuit cum eo vitæ et pacis : et dedi ei timorem, et timuit me, et a facie nominis mei pavebat.
Malachi 2 6 Lex veritatis fuit in ore ejus, et iniquitas non est inventa in labiis ejus : in pace et in æquitate ambulavit mecum, et multos avertit ab iniquitate.
Malachi 2 7 Labia enim sacerdotis custodient scientiam, et legem requirent ex ore ejus, quia angelus Domini exercituum est.
Malachi 2 8 Vos autem recessistis de via, et scandalizastis plurimos in lege : irritum fecistis pactum Levi, dicit Dominus exercituum.
Malachi 2 9 Propter quod et ego dedi vos contemptibiles, et humiles omnibus populis, sicut non servastis vias meas, et accepistis faciem in lege.
Malachi 2 10 Numquid non pater unus omnium nostrum ? numquid non Deus unus creavit nos ? quare ergo despicit unusquisque nostrum fratrem suum, violans pactum patrum nostrorum ?
Malachi 2 11 Transgressus est Juda, et abominatio facta est in Israël et in Jerusalem, quia contaminavit Juda sanctificationem Domini, quam dilexit, et habuit filiam dei alieni.
Malachi 2 12 Disperdet Dominus virum qui fecerit hoc, magistrum et discipulum, de tabernaculis Jacob, et offerentem munus Domino exercituum.
Malachi 2 13 Et hoc rursum fecistis : operiebatis lacrimis altare Domini, fletu et mugitu, ita ut non respiciam ultra ad sacrificium, nec accipiam placabile quid de manu vestra.
Malachi 2 14 Et dixistis : Quam ob causam ? Quia Dominus testificatus est inter te et uxorem pubertatis tuæ, quam tu despexisti : et hæc particeps tua, et uxor fœderis tui.
Malachi 2 15 Nonne unus fecit, et residuum spiritus ejus est ? et quid unus quærit, nisi semen Dei ? custodite ergo spiritum vestrum, et uxorem adolescentiæ tuæ noli despicere.
Malachi 2 16 Cum odio habueris, dimitte, dicit Dominus Deus Israël : operiet autem iniquitas vestimentum ejus, dicit Dominus exercituum. Custodite spiritum vestrum, et nolite despicere.
Malachi 2 17 Laborare fecistis Dominum in sermonibus vestris, et dixistis : In quo eum fecimus laborare ? In eo quod dicitis : Omnis qui facit malum bonus est in conspectu Domini, et tales ei placent : aut certe ubi est Deus judicii ?
Malachi 3 1 Ecce ego mittam angelum meum, et præparabit viam ante faciem meam : et statim veniet ad templum suum Dominator quem vos quæritis, et angelus testamenti quem vos vultis. Ecce venit, dicit Dominus exercituum.
Malachi 3 2 Et quis poterit cogitare diem adventus ejus, et quis stabit ad videndum eum ? ipse enim quasi ignis conflans, et quasi herba fullonum :
Malachi 3 3 et sedebit conflans, et emundans argentum : et purgabit filios Levi, et colabit eos quasi aurum et quasi argentum, et erunt Domino offerentes sacrificia in justitia.
Malachi 3 4 Et placebit Domino sacrificium Juda et Jerusalem, sicut dies sæculi, et sicut anni antiqui.
Malachi 3 5 Et accedam ad vos in judicio, et ero testis velox maleficis, et adulteris, et perjuris, et qui calumniantur mercedem mercenarii, viduas et pupillos, et opprimunt peregrinum, nec timuerunt me, dicit Dominus exercituum.
Malachi 3 6 Ego enim Dominus, et non mutor : et vos filii Jacob, non estis consumpti.
Malachi 3 7 A diebus enim patrum vestrorum recessistis a legitimis meis, et non custodistis : revertimini ad me, et revertar ad vos, dicit Dominus exercituum. Et dixistis : In quo revertemur ?
Malachi 3 8 Si affliget homo Deum, quia vos configitis me ? Et dixistis : In quo configimus te ? In decimis et in primitiis.
Malachi 3 9 Et in penuria vos maledicti estis, et me vos configitis gens tota.
Malachi 3 10 Inferte omnem decimam in horreum, et sit cibus in domo mea : et probate me super hoc, dicit Dominus : si non aperuero vobis cataractas cæli, et effudero vobis benedictionem usque ad abundantiam :
Malachi 3 11 et increpabo pro vobis devorantem, et non corrumpet fructum terræ vestræ, nec erit sterilis vinea in agro, dicit Dominus exercituum.
Malachi 3 12 Et beatos vos dicent omnes gentes : eritis enim vos terra desiderabilis, dicit Dominus exercituum.
Malachi 3 13 Invaluerunt super me verba vestra, dicit Dominus.
Malachi 3 14 Et dixistis : Quid locuti sumus contra te ? Dixistis : Vanus est qui servit Deo : et quod emolumentum quia custodivimus præcepta ejus, et quia ambulavimus tristes coram Domino exercituum ?
Malachi 3 15 Ergo nunc beatos dicimus arrogantes : siquidem ædificati sunt facientes impietatem, et tentaverunt Deum, et salvi facti sunt.
Malachi 3 16 Tunc locuti sunt timentes Dominum, unusquisque cum proximo suo : et attendit Dominus, et audivit, et scriptus est liber monumenti coram eo timentibus Dominum, et cogitantibus nomen ejus.
Malachi 3 17 Et erunt mihi, ait Dominus exercituum, in die qua ego facio, in peculium : et parcam eis, sicut parcit vir filio suo servienti sibi.
Malachi 3 18 Et convertemini, et videbitis quid sit inter justum et impium, et inter servientem Deo et non servientem ei.
Malachi 4 1 Ecce enim dies veniet succensa quasi caminus : et erunt omnes superbi et omnes facientes impietatem stipula : et inflammabit eos dies veniens, dicit Dominus exercituum, quæ non derelinquet eis radicem et germen.
Malachi 4 2 Et orietur vobis timentibus nomen meum sol justitiæ, et sanitas in pennis ejus : et egrediemini, et salietis sicut vituli de armento.
Malachi 4 3 Et calcabitis impios, cum fuerint cinis sub planta pedum vestrorum, in die qua ego facio, dicit Dominus exercituum.
Malachi 4 4 Mementote legis Moysi servi mei, quam mandavi ei in Horeb ad omnem Israël, præcepta et judicica.
Malachi 4 5 Ecce ego mittam vobis Eliam prophetam, antequam veniat dies Domini magnus et horribilis.
Malachi 4 6 Et convertet cor patrum ad filios, et cor filiorum ad patres eorum : ne forte veniam, et percutiam terram anathemate.
Matthew 1 1 Liber generationis Jesu Christi filii David, filii Abraham.
Matthew 1 2 Abraham genuit Isaac. Isaac autem genuit Jacob. Jacob autem genuit Judam, et fratres ejus.
Matthew 1 3 Judas autem genuit Phares, et Zaram de Thamar. Phares autem genuit Esron. Esron autem genuit Aram.
Matthew 1 4 Aram autem genuit Aminadab. Aminadab autem genuit Naasson. Naasson autem genuit Salmon.
Matthew 1 5 Salmon autem genuit Booz de Rahab. Booz autem genuit Obed ex Ruth. Obed autem genuit Jesse. Jesse autem genuit David regem.
Matthew 1 6 David autem rex genuit Salomonem ex ea quæ fuit Uriæ.
Matthew 1 7 Salomon autem genuit Roboam. Roboam autem genuit Abiam. Abias autem genuit Asa.
Matthew 1 8 Asa autem genuit Josophat. Josophat autem genuit Joram. Joram autem genuit Oziam.
Matthew 1 9 Ozias autem genuit Joatham. Joatham autem genuit Achaz. Achaz autem genuit Ezechiam.
Matthew 1 10 Ezechias autem genuit Manassen. Manasses autem genuit Amon. Amon autem genuit Josiam.
Matthew 1 11 Josias autem genuit Jechoniam, et fratres ejus in transmigratione Babylonis.
Matthew 1 12 Et post transmigrationem Babylonis : Jechonias genuit Salathiel. Salathiel autem genuit Zorobabel.
Matthew 1 13 Zorobabel autem genuit Abiud. Abiud autem genuit Eliacim. Eliacim autem genuit Azor.
Matthew 1 14 Azor autem genuit Sadoc. Sadoc autem genuit Achim. Achim autem genuit Eliud.
Matthew 1 15 Eliud autem genuit Eleazar. Eleazar autem genuit Mathan. Mathan autem genuit Jacob.
Matthew 1 16 Jacob autem genuit Joseph virum Mariæ, de qua natus est Jesus, qui vocatur Christus.
Matthew 1 17 Omnes itaque generationes ab Abraham usque ad David, generationes quatuordecim : et a David usque ad transmigrationem Babylonis, generationes quatuordecim : et a transmigratione Bayblonis usque ad Christum, generationes quatuordecim.
Matthew 1 18 Christi autem generatio sic erat : cum esset desponsata mater ejus Maria Joseph, antequam convenirent inventa est in utero habens de Spiritu Sancto.
Matthew 1 19 Joseph autem vir ejus cum esset justus, et nollet eam traducere, voluit occulte dimittere eam.
Matthew 1 20 Hæc autem eo cogitante, ecce angelus Domini apparuit in somnis ei, dicens : Joseph, fili David, noli timere accipere Mariam conjugem tuam : quod enim in ea natum est, de Spiritu Sancto est.
Matthew 1 21 Pariet autem filium : et vocabis nomen ejus Jesum : ipse enim salvum faciet populum suum a peccatis eorum.
Matthew 1 22 Hoc autem totum factum est, ut adimpleretur quod dictum est a Domino per prophetam dicentem :
Matthew 1 23 Ecce virgo in utero habebit, et pariet filium : et vocabunt nomen ejus Emmanuel, quod est interpretatum Nobiscum Deus.
Matthew 1 24 Exsurgens autem Joseph a somno, fecit sicut præcepit ei angelus Domini, et accepit conjugem suam.
Matthew 1 25 Et non cognoscebat eam donec peperit filium suum primogenitum : et vocavit nomen ejus Jesum.
Matthew 2 1 Cum ergo natus esset Jesus in Bethlehem Juda in diebus Herodis regis, ecce magi ab oriente venerunt Jerosolymam,
Matthew 2 2 dicentes : Ubi est qui natus est rex Judæorum ? vidimus enim stellam ejus in oriente, et venimus adorare eum.
Matthew 2 3 Audiens autem Herodes rex, turbatus est, et omnis Jerosolyma cum illo.
Matthew 2 4 Et congregans omnes principes sacerdotum, et scribas populi, sciscitabatur ab eis ubi Christus nasceretur.
Matthew 2 5 At illi dixerunt : In Bethlehem Judæ : sic enim scriptum est per prophetam :
Matthew 2 6 Et tu Bethlehem terra Juda, nequaquam minima es in principibus Juda : ex te enim exiet dux, qui regat populum meum Israël.
Matthew 2 7 Tunc Herodes clam vocatis magis diligenter didicit ab eis tempus stellæ, quæ apparuit eis :
Matthew 2 8 et mittens illos in Bethlehem, dixit : Ite, et interrogate diligenter de puero : et cum inveneritis, renuntiate mihi, ut et ego veniens adorem eum.
Matthew 2 9 Qui cum audissent regem, abierunt, et ecce stella, quam viderant in oriente, antecedebat eos, usque dum veniens staret supra, ubi erat puer.
Matthew 2 10 Videntes autem stellam gavisi sunt gaudio magno valde.
Matthew 2 11 Et intrantes domum, invenerunt puerum cum Maria matre ejus, et procidentes adoraverunt eum : et apertis thesauris suis obtulerunt ei munera, aurum, thus, et myrrham.
Matthew 2 12 Et responso accepto in somnis ne redirent ad Herodem, per aliam viam reversi sunt in regionem suam.
Matthew 2 13 Qui cum recessissent, ecce angelus Domini apparuit in somnis Joseph, dicens : Surge, et accipe puerum, et matrem ejus, et fuge in Ægyptum, et esto ibi usque dum dicam tibi. Futurum est enim ut Herodes quærat puerum ad perdendum eum.
Matthew 2 14 Qui consurgens accepit puerum et matrem ejus nocte, et secessit in Ægyptum :
Matthew 2 15 et erat ibi usque ad obitum Herodis : ut adimpleretur quod dictum est a Domino per prophetam dicentem : Ex Ægypto vocavi filium meum.
Matthew 2 16 Tunc Herodes videns quoniam illusus esset a magis, iratus est valde, et mittens occidit omnes pueros, qui erant in Bethlehem, et in omnibus finibus ejus, a bimatu et infra secundum tempus, quod exquisierat a magis.
Matthew 2 17 Tunc adimpletum est quod dictum est per Jeremiam prophetam dicentem :
Matthew 2 18 Vox in Rama audita est ploratus, et ululatus multus : Rachel plorans filios suos, et noluit consolari, quia non sunt.
Matthew 2 19 Defuncto autem Herode, ecce angelus Domini apparuit in somnis Joseph in Ægypto,
Matthew 2 20 dicens : Surge, et accipe puerum, et matrem ejus, et vade in terram Israël : defuncti sunt enim qui quærebant animam pueri.
Matthew 2 21 Qui consurgens, accepit puerum, et matrem ejus, et venit in terram Israël.
Matthew 2 22 Audiens autem quod Archelaus regnaret in Judæa pro Herode patre suo, timuit illo ire : et admonitus in somnis, secessit in partes Galilææ.
Matthew 2 23 Et veniens habitavit in civitate quæ vocatur Nazareth : ut adimpleretur quod dictum est per prophetas : Quoniam Nazaræus vocabitur.
Matthew 3 1 In diebus autem illis venit Joannes Baptista prædicans in deserto Judææ,
Matthew 3 2 et dicens : Pœnitentiam agite : appropinquavit enim regnum cælorum.
Matthew 3 3 Hic est enim, qui dictus est per Isaiam prophetam dicentem : Vox clamantis in deserto : Parate viam Domini : rectas facite semitas ejus.
Matthew 3 4 Ipse autem Joannes habebat vestimentum de pilis camelorum, et zonam pelliceam circa lumbos suos : esca autem ejus erat locustæ, et mel silvestre.
Matthew 3 5 Tunc exibat ad eum Jerosolyma, et omnis Judæa, et omnis regio circa Jordanem ;
Matthew 3 6 et baptizabantur ab eo in Jordane, confitentes peccata sua.
Matthew 3 7 Videns autem multos pharisæorum, et sadducæorum, venientes ad baptismum suum, dixit eis : Progenies viperarum, quis demonstravit vobis fugere a ventura ira ?
Matthew 3 8 Facite ergo fructum dignum pœnitentiæ.
Matthew 3 9 Et ne velitis dicere intra vos : Patrem habemus Abraham. Dico enim vobis quoniam potens est Deus de lapidibus istis suscitare filios Abrahæ.
Matthew 3 10 Jam enim securis ad radicem arborum posita est. Omnis ergo arbor, quæ non facit fructum bonum, excidetur, et in ignem mittetur.
Matthew 3 11 Ego quidem baptizo vos in aqua in pœnitentiam : qui autem post me venturus est, fortior me est, cujus non sum dignus calceamenta portare : ipse vos baptizabit in Spiritu Sancto, et igni.
Matthew 3 12 Cujus ventilabrum in manu sua : et permundabit aream suam : et congregabit triticum suum in horreum, paleas autem comburet igni inextinguibili.
Matthew 3 13 Tunc venit Jesus a Galilæa in Jordanem ad Joannem, ut baptizaretur ab eo.
Matthew 3 14 Joannes autem prohibebat eum, dicens : Ego a te debeo baptizari, et tu venis ad me ?
Matthew 3 15 Respondens autem Jesus, dixit ei : Sine modo : sic enim decet nos implere omnem justitiam. Tunc dimisit eum.
Matthew 3 16 Baptizatus autem Jesus, confestim ascendit de aqua, et ecce aperti sunt ei cæli : et vidit Spiritum Dei descendentem sicut columbam, et venientem super se.
Matthew 3 17 Et ecce vox de cælis dicens : Hic est Filius meus dilectus, in quo mihi complacui.
Matthew 4 1 Tunc Jesus ductus est in desertum a Spiritu, ut tentaretur a diabolo.
Matthew 4 2 Et cum jejunasset quadraginta diebus, et quadraginta noctibus, postea esuriit.
Matthew 4 3 Et accedens tentator dixit ei : Si Filius Dei es, dic ut lapides isti panes fiant.
Matthew 4 4 Qui respondens dixit : Scriptum est : Non in solo pane vivit homo, sed in omni verbo, quod procedit de ore Dei.
Matthew 4 5 Tunc assumpsit eum diabolus in sanctam civitatem, et statuit eum super pinnaculum templi,
Matthew 4 6 et dixit ei : Si Filius Dei es, mitte te deorsum. Scriptum est enim : Quia angelis suis mandavit de te, et in manibus tollent te, ne forte offendas ad lapidem pedem tuum.
Matthew 4 7 Ait illi Jesus : Rursum scriptum est : Non tentabis Dominum Deum tuum.
Matthew 4 8 Iterum assumpsit eum diabolus in montem excelsum valde : et ostendit ei omnia regna mundi, et gloriam eorum,
Matthew 4 9 et dixit ei : Hæc omnia tibi dabo, si cadens adoraveris me.
Matthew 4 10 Tunc dicit ei Jesus : Vade Satana : Scriptum est enim : Dominum Deum tuum adorabis, et illi soli servies.
Matthew 4 11 Tunc reliquit eum diabolus : et ecce angeli accesserunt, et ministrabant ei.
Matthew 4 12 Cum autem audisset Jesus quod Joannes traditus esset, secessit in Galilæam :
Matthew 4 13 et, relicta civitate Nazareth, venit, et habitavit in Capharnaum maritima, in finibus Zabulon et Nephthalim :
Matthew 4 14 ut adimpleretur quod dictum est per Isaiam prophetam :
Matthew 4 15 Terra Zabulon, et terra Nephthalim, via maris trans Jordanem, Galilæa gentium :
Matthew 4 16 populus, qui sedebat in tenebris, vidit lucem magnam : et sedentibus in regione umbræ mortis, lux orta est eis.
Matthew 4 17 Exinde cœpit Jesus prædicare, et dicere : Pœnitentiam agite : appropinquavit enim regnum cælorum.
Matthew 4 18 Ambulans autem Jesus juxta mare Galilææ, vidit duos fratres, Simonem, qui vocatur Petrus, et Andream fratrem ejus, mittentes rete in mare (erant enim piscatores),
Matthew 4 19 et ait illis : Venite post me, et faciam vos fieri piscatores hominum.
Matthew 4 20 At illi continuo relictis retibus secuti sunt eum.
Matthew 4 21 Et procedens inde, vidit alios duos fratres, Jacobum Zebedæi, et Joannem fratrem ejus, in navi cum Zebedæo patre eorum, reficientes retia sua : et vocavit eos.
Matthew 4 22 Illi autem statim relictis retibus et patre, secuti sunt eum.
Matthew 4 23 Et circuibat Jesus totam Galilæam, docens in synagogis eorum, et prædicans Evangelium regni : et sanans omnem languorem, et omnem infirmitatem in populo.
Matthew 4 24 Et abiit opinio ejus in totam Syriam, et obtulerunt ei omnes male habentes, variis languoribus, et tormentis comprehensos, et qui dæmonia habebant, et lunaticos, et paralyticos, et curavit eos :
Matthew 4 25 et secutæ sunt eum turbæ multæ de Galilæa, et Decapoli, et de Jerosolymis, et de Judæa, et de trans Jordanem.
Matthew 5 1 Videns autem Jesus turbas, ascendit in montem, et cum sedisset, accesserunt ad eum discipuli ejus,
Matthew 5 2 et aperiens os suum docebat eos dicens :
Matthew 5 3 Beati pauperes spiritu : quoniam ipsorum est regnum cælorum.
Matthew 5 4 Beati mites : quoniam ipsi possidebunt terram.
Matthew 5 5 Beati qui lugent : quoniam ipsi consolabuntur.
Matthew 5 6 Beati qui esuriunt et sitiunt justitiam : quoniam ipsi saturabuntur.
Matthew 5 7 Beati misericordes : quoniam ipsi misericordiam consequentur.
Matthew 5 8 Beati mundo corde : quoniam ipsi Deum videbunt.
Matthew 5 9 Beati pacifici : quoniam filii Dei vocabuntur.
Matthew 5 10 Beati qui persecutionem patiuntur propter justitiam : quoniam ipsorum est regnum cælorum.
Matthew 5 11 Beati estis cum maledixerint vobis, et persecuti vos fuerint, et dixerint omne malum adversum vos mentientes, propter me :
Matthew 5 12 gaudete, et exsultate, quoniam merces vestra copiosa est in cælis. Sic enim persecuti sunt prophetas, qui fuerunt ante vos.
Matthew 5 13 Vos estis sal terræ. Quod si sal evanuerit, in quo salietur ? ad nihilum valet ultra, nisi ut mittatur foras, et conculcetur ab hominibus.
Matthew 5 14 Vos estis lux mundi. Non potest civitas abscondi supra montem posita,
Matthew 5 15 neque accedunt lucernam, et ponunt eam sub modio, sed super candelabrum, ut luceat omnibus qui in domo sunt.
Matthew 5 16 Sic luceat lux vestra coram hominibus : ut videant opera vestra bona, et glorificent Patrem vestrum, qui in cælis est.
Matthew 5 17 Nolite putare quoniam veni solvere legem, aut prophetas : non veni solvere, sed adimplere.
Matthew 5 18 Amen quippe dico vobis, donec transeat cælum et terra, jota unum aut unus apex non præteribit a lege, donec omnia fiant.
Matthew 5 19 Qui ergo solverit unum de mandatis istis minimis, et docuerit sic homines, minimus vocabitur in regno cælorum : qui autem fecerit et docuerit, hic magnus vocabitur in regno cælorum.
Matthew 5 20 Dico enim vobis, quia nisi abundaverit justitia vestra plus quam scribarum, et pharisæorum, non intrabitis in regnum cælorum.
Matthew 5 21 Audistis quia dictum est antiquis : Non occides : qui autem occiderit, reus erit judicio.
Matthew 5 22 Ego autem dico vobis : quia omnis qui irascitur fratri suo, reus erit judicio. Qui autem dixerit fratri suo, raca : reus erit concilio. Qui autem dixerit, fatue : reus erit gehennæ ignis.
Matthew 5 23 Si ergo offers munus tuum ad altare, et ibi recordatus fueris quia frater tuus habet aliquid adversum te :
Matthew 5 24 relinque ibi munus tuum ante altare, et vade prius reconciliari fratri tuo : et tunc veniens offeres munus tuum.
Matthew 5 25 Esto consentiens adversario tuo cito dum es in via cum eo : ne forte tradat te adversarius judici, et judex tradat te ministro : et in carcerem mittaris.
Matthew 5 26 Amen dico tibi, non exies inde, donec reddas novissimum quadrantem.
Matthew 5 27 Audistis quia dictum est antiquis : Non mœchaberis.
Matthew 5 28 Ego autem dico vobis : quia omnis qui viderit mulierem ad concupiscendum eam, jam mœchatus est eam in corde suo.
Matthew 5 29 Quod si oculus tuus dexter scandalizat te, erue eum, et projice abs te : expedit enim tibi ut pereat unum membrorum tuorum, quam totus corpus tuum mittatur in gehennam.
Matthew 5 30 Et si dextra manus tua scandalizat te, abscide eam, et projice abs te : expedit enim tibi ut pereat unum membrorum tuorum, quam totum corpus tuum eat in gehennam.
Matthew 5 31 Dictum est autem : Quicumque dimiserit uxorem suam, det ei libellum repudii.
Matthew 5 32 Ego autem dico vobis : quia omnis qui dimiserit uxorem suam, excepta fornicationis causa, facit eam mœchari : et qui dimissam duxerit, adulterat.
Matthew 5 33 Iterum audistis quia dictum est antiquis : Non perjurabis : reddes autem Domino juramenta tua.
Matthew 5 34 Ego autem dico vobis, non jurare omnino, neque per cælum, quia thronus Dei est :
Matthew 5 35 neque per terram, quia scabellum est pedum ejus : neque per Jerosolymam, quia civitas est magni regis :
Matthew 5 36 neque per caput tuum juraveris, quia non potes unum capillum album facere, aut nigrum.
Matthew 5 37 Sit autem sermo vester, est, est : non, non : quod autem his abundantius est, a malo est.
Matthew 5 38 Audistis quia dictum est : Oculum pro oculo, et dentem pro dente.
Matthew 5 39 Ego autem dico vobis, non resistere malo : sed si quis te percusserit in dexteram maxillam tuam, præbe illi et alteram :
Matthew 5 40 et ei, qui vult tecum judicio contendere, et tunicam tuam tollere, dimitte ei et pallium :
Matthew 5 41 et quicumque te angariaverit mille passus, vade cum illo et alia duo.
Matthew 5 42 Qui petit a te, da ei : et volenti mutuari a te, ne avertaris.
Matthew 5 43 Audistis quia dictum est : Diliges proximum tuum, et odio habebis inimicum tuum.
Matthew 5 44 Ego autem dico vobis : Diligite inimicos vestros, benefacite his qui oderunt vos, et orate pro persequentibus et calumniantibus vos :
Matthew 5 45 ut sitis filii Patris vestri, qui in cælis est : qui solem suum oriri facit super bonos et malos : et pluit super justos et injustos.
Matthew 5 46 Si enim diligitis eos qui vos diligunt, quam mercedem habebitis ? nonne et publicani hoc faciunt ?
Matthew 5 47 Et si salutaveritis fratres vestros tantum, quid amplius facitis ? nonne et ethnici hoc faciunt ?
Matthew 5 48 Estote ergo vos perfecti, sicut et Pater vester cælestis perfectus est.
Matthew 6 1 Attendite ne justitiam vestram faciatis coram hominibus, ut videamini ab eis : alioquin mercedem non habebitis apud Patrem vestrum qui in cælis est.
Matthew 6 2 Cum ergo facis eleemosynam, noli tuba canere ante te, sicut hypocritæ faciunt in synagogis, et in vicis, ut honorificentur ab hominibus. Amen dico vobis, receperunt mercedem suam.
Matthew 6 3 Te autem faciente eleemosynam, nesciat sinistra tua quid faciat dextera tua :
Matthew 6 4 ut sit eleemosyna tua in abscondito, et Pater tuus, qui videt in abscondito, reddet tibi.
Matthew 6 5 Et cum oratis, non eritis sicut hypocritæ qui amant in synagogis et in angulis platearum stantes orare, ut videantur ab hominibus : amen dico vobis, receperunt mercedem suam.
Matthew 6 6 Tu autem cum oraveris, intra in cubiculum tuum, et clauso ostio, ora Patrem tuum in abscondito : et Pater tuus, qui videt in abscondito, reddet tibi.
Matthew 6 7 Orantes autem, nolite multum loqui, sicut ethnici, putant enim quod in multiloquio suo exaudiantur.
Matthew 6 8 Nolite ergo assimilari eis : scit enim Pater vester, quid opus sit vobis, antequam petatis eum.
Matthew 6 9 Sic ergo vos orabitis : Pater noster, qui es in cælis, sanctificetur nomen tuum.
Matthew 6 10 Adveniat regnum tuum ; fiat voluntas tua, sicut in cælo et in terra.
Matthew 6 11 Panem nostrum supersubstantialem da nobis hodie,
Matthew 6 12 et dimitte nobis debita nostra, sicut et nos dimittimus debitoribus nostris.
Matthew 6 13 Et ne nos inducas in tentationem, sed libera nos a malo. Amen.
Matthew 6 14 Si enim dimiseritis hominibus peccata eorum : dimittet et vobis Pater vester cælestis delicta vestra.
Matthew 6 15 Si autem non dimiseritis hominibus : nec Pater vester dimittet vobis peccata vestra.
Matthew 6 16 Cum autem jejunatis, nolite fieri sicut hypocritæ, tristes. Exterminant enim facies suas, ut appareant hominibus jejunantes. Amen dico vobis, quia receperunt mercedem suam.
Matthew 6 17 Tu autem, cum jejunas, unge caput tuum, et faciem tuam lava,
Matthew 6 18 ne videaris hominibus jejunans, sed Patri tuo, qui est in abscondito : et Pater tuus, qui videt in abscondito, reddet tibi.
Matthew 6 19 Nolite thesaurizare vobis thesauros in terra : ubi ærugo, et tinea demolitur : et ubi fures effodiunt, et furantur.
Matthew 6 20 Thesaurizate autem vobis thesauros in cælo, ubi neque ærugo, neque tinea demolitur, et ubi fures non effodiunt, nec furantur.
Matthew 6 21 Ubi enim est thesaurus tuus, ibi est et cor tuum.
Matthew 6 22 Lucerna corporis tui est oculus tuus. Si oculus tuus fuerit simplex, totum corpus tuum lucidum erit.
Matthew 6 23 Si autem oculus tuus fuerit nequam, totum corpus tuum tenebrosum erit. Si ergo lumen, quod in te est, tenebræ sunt : ipsæ tenebræ quantæ erunt ?
Matthew 6 24 Nemo potest duobus dominis servire : aut enim unum odio habebit, et alterum diliget : aut unum sustinebit, et alterum contemnet. Non potestis Deo servire et mammonæ.
Matthew 6 25 Ideo dico vobis, ne solliciti sitis animæ vestræ quid manducetis, neque corpori vestro quid induamini. Nonne anima plus est quam esca, et corpus plus quam vestimentum ?
Matthew 6 26 Respicite volatilia cæli, quoniam non serunt, neque metunt, neque congregant in horrea : et Pater vester cælestis pascit illa. Nonne vos magis pluris estis illis ?
Matthew 6 27 Quis autem vestrum cogitans potest adjicere ad staturam suam cubitum unum ?
Matthew 6 28 Et de vestimento quid solliciti estis ? Considerate lilia agri quomodo crescunt : non laborant, neque nent.
Matthew 6 29 Dico autem vobis, quoniam nec Salomon in omni gloria sua coopertus est sicut unum ex istis.
Matthew 6 30 Si autem fœnum agri, quod hodie est, et cras in clibanum mittitur, Deus sic vestit, quanto magis vos modicæ fidei ?
Matthew 6 31 Nolite ergo solliciti esse, dicentes : Quid manducabimus, aut quid bibemus, aut quo operiemur ?
Matthew 6 32 hæc enim omnia gentes inquirunt. Scit enim Pater vester, quia his omnibus indigetis.
Matthew 6 33 Quærite ergo primum regnum Dei, et justitiam ejus : et hæc omnia adjicientur vobis.
Matthew 6 34 Nolite ergo solliciti esse in crastinum. Crastinus enim dies sollicitus erit sibi ipsi : sufficit diei malitia sua.
Matthew 7 1 Nolite judicare, ut non judicemini.
Matthew 7 2 In quo enim judicio judicaveritis, judicabimini : et in qua mensura mensi fueritis, remetietur vobis.
Matthew 7 3 Quid autem vides festucam in oculo fratris tui, et trabem in oculo tuo non vides ?
Matthew 7 4 aut quomodo dicis fratris tuo : Sine ejiciam festucam de oculo tuo, et ecce trabs est in oculo tuo ?
Matthew 7 5 Hypocrita, ejice primum trabem de oculo tuo, et tunc videbis ejicere festucam de oculo fratris tui.
Matthew 7 6 Nolite dare sanctum canibus : neque mittatis margaritas vestras ante porcos, ne forte conculcent eas pedibus suis, et conversi dirumpant vos.
Matthew 7 7 Petite, et dabitur vobis : quærite, et invenietis : pulsate, et aperietur vobis.
Matthew 7 8 Omnis enim qui petit, accipit : et qui quærit, invenit : et pulsanti aperietur.
Matthew 7 9 Aut quis est ex vobis homo, quem si petierit filius suus panem, numquid lapidem porriget ei ?
Matthew 7 10 aut si piscem petierit, numquid serpentem porriget ei ?
Matthew 7 11 Si ergo vos, cum sitis mali, nostis bona data dare filiis vestris : quanto magis Pater vester, qui in cælis est, dabit bona petentibus se ?
Matthew 7 12 Omnia ergo quæcumque vultis ut faciant vobis homines, et vos facite illis. Hæc est enim lex, et prophetæ.
Matthew 7 13 Intrate per angustam portam : quia lata porta, et spatiosa via est, quæ ducit ad perditionem, et multi sunt qui intrant per eam.
Matthew 7 14 Quam angusta porta, et arcta via est, quæ ducit ad vitam : et pauci sunt qui inveniunt eam !
Matthew 7 15 Attendite a falsis prophetis, qui veniunt ad vos in vestimentis ovium, intrinsecus autem sunt lupi rapaces :
Matthew 7 16 a fructibus eorum cognoscetis eos. Numquid colligunt de spinas uvas, aut de tribulis ficus ?
Matthew 7 17 Sic omnis arbor bona fructus bonos facit : mala autem arbor malos fructus facit.
Matthew 7 18 Non potest arbor bona malos fructus facere : neque arbor mala bonos fructus facere.
Matthew 7 19 Omnis arbor, quæ non facit fructum bonum, excidetur, et in ignem mittetur.
Matthew 7 20 Igitur ex fructibus eorum cognoscetis eos.
Matthew 7 21 Non omnis qui dicit mihi, Domine, Domine, intrabit in regnum cælorum : sed qui facit voluntatem Patris mei, qui in cælis est, ipse intrabit in regnum cælorum.
Matthew 7 22 Multi dicent mihi in illa die : Domine, Domine, nonne in nomine tuo prophetavimus, et in nomine tuo dæmonia ejecimus, et in nomine tuo virtutes multas fecimus ?
Matthew 7 23 Et tunc confitebor illis : Quia numquam novi vos : discedite a me, qui operamini iniquitatem.
Matthew 7 24 Omnis ergo qui audit verba mea hæc, et facit ea, assimilabitur viro sapienti, qui ædificavit domum suam supra petram,
Matthew 7 25 et descendit pluvia, et venerunt flumina, et flaverunt venti, et irruerunt in domum illam, et non cecidit : fundata enim erat super petram.
Matthew 7 26 Et omnis qui audit verba mea hæc, et non facit ea, similis erit viro stulto, qui ædificavit domum suam super arenam :
Matthew 7 27 et descendit pluvia, et venerunt flumina, et flaverunt venti, et irruerunt in domum illam, et cecidit, et fuit ruina illius magna.
Matthew 7 28 Et factum est : cum consummasset Jesus verba hæc, admirabantur turbæ super doctrina ejus.
Matthew 7 29 Erat enim docens eos sicut potestatem habens, et non sicut scribæ eorum, et pharisæi.
Matthew 8 1 Cum autem descendisset de monte, secutæ sunt eum turbæ multæ :
Matthew 8 2 et ecce leprosus veniens, adorabat eum, dicens : Domine, si vis, potes me mundare.
Matthew 8 3 Et extendens Jesus manum, tetigit eum, dicens : Volo. Mundare. Et confestim mundata est lepra ejus.
Matthew 8 4 Et ait illi Jesus : Vide, nemini dixeris : sed vade, ostende te sacerdoti, et offer munus, quod præcepit Moyses, in testimonium illis.
Matthew 8 5 Cum autem introisset Capharnaum, accessit ad eum centurio, rogans eum,
Matthew 8 6 et dicens : Domine, puer meus jacet in domo paralyticus, et male torquetur.
Matthew 8 7 Et ait illi Jesus : Ego veniam, et curabo eum.
Matthew 8 8 Et respondens centurio, ait : Domine, non sum dignus ut intres sub tectum meum : sed tantum dic verbo, et sanabitur puer meus.
Matthew 8 9 Nam et ego homo sum sub potestate constitutus, habens sub me milites, et dico huic : Vade, et vadit : et alii : Veni, et venit : et servo meo : Fac hoc, et facit.
Matthew 8 10 Audiens autem Jesus miratus est, et sequentibus se dixit : Amen dico vobis, non inveni tantam fidem in Israël.
Matthew 8 11 Dico autem vobis, quod multi ab oriente et occidente venient, et recumbent cum Abraham, et Isaac, et Jacob in regno cælorum :
Matthew 8 12 filii autem regni ejicientur in tenebras exteriores : ibi erit fletus et stridor dentium.
Matthew 8 13 Et dixit Jesus centurioni : Vade, et sicut credidisti, fiat tibi. Et sanatus est puer in illa hora.
Matthew 8 14 Et cum venisset Jesus in domum Petri, vidit socrum ejus jacentem, et febricitantem :
Matthew 8 15 et tetigit manum ejus, et dimisit eam febris, et surrexit, et ministrabat eis.
Matthew 8 16 Vespere autem facto, obtulerunt ei multos dæmonia habentes : et ejiciebat spiritus verbo, et omnes male habentes curavit :
Matthew 8 17 ut adimpleretur quod dictum est per Isaiam prophetam, dicentem : Ipse infirmitates nostras accepit : et ægrotationes nostras portavit.
Matthew 8 18 Videns autem Jesus turbas multas circum se, jussit ire trans fretum.
Matthew 8 19 Et accedens unus scriba, ait illi : Magister, sequar te, quocumque ieris.
Matthew 8 20 Et dicit ei Jesus : Vulpes foveas habent, et volucres cæli nidos ; Filius autem hominis non habet ubi caput reclinet.
Matthew 8 21 Alius autem de discipulis ejus ait illi : Domine, permitte me primum ire, et sepelire patream meum.
Matthew 8 22 Jesus autem ait illi : Sequere me, et dimitte mortuos sepelire mortuos suos.
Matthew 8 23 Et ascendente eo in naviculam, secuti sunt eum discipuli ejus :
Matthew 8 24 et ecce motus magnus factus est in mari, ita ut navicula operiretur fluctibus, ipse vero dormiebat.
Matthew 8 25 Et accesserunt ad eum discipuli ejus, et suscitaverunt eum, dicentes : Domine, salva nos, perimus.
Matthew 8 26 Et dicit eis Jesus : Quid timidi estis, modicæ fidei ? Tunc surgens imperavit ventis, et mari, et facta est tranquillitas magna.
Matthew 8 27 Porro homines mirati sunt, dicentes : Qualis est hic, quia venti et mare obediunt ei ?
Matthew 8 28 Et cum venisset trans fretum in regionem Gerasenorum, occurrerunt ei duo habentes dæmonia, de monumentis exeuntes, sævi nimis, ita ut nemo posset transire per viam illam.
Matthew 8 29 Et ecce clamaverunt, dicentes : Quid nobis et tibi, Jesu fili Dei ? Venisti huc ante tempus torquere nos ?
Matthew 8 30 Erat autem non longe ab illis grex multorum porcorum pascens.
Matthew 8 31 Dæmones autem rogabant eum, dicentes : Si ejicis nos hinc, mitte nos in gregem porcorum.
Matthew 8 32 Et ait illis : Ite. At illi exeuntes abierunt in porcos, et ecce impetu abiit totus grex per præceps in mare : et mortui sunt in aquis.
Matthew 8 33 Pastores autem fugerunt : et venientes in civitatem, nuntiaverunt omnia, et de eis qui dæmonia habuerant.
Matthew 8 34 Et ecce tota civitas exiit obviam Jesu : et viso eo, rogabant ut transiret a finibus eorum.
Matthew 9 1 Et ascendens in naviculam, transfretavit, et venit in civitatem suam.
Matthew 9 2 Et ecce offerebant ei paralyticum jacentem in lecto. Et videns Jesus fidem illorum, dixit paralytico : Confide fili, remittuntur tibi peccata tua.
Matthew 9 3 Et ecce quidam de scribis dixerunt intra se : Hic blasphemat.
Matthew 9 4 Et cum vidisset Jesus cogitationes eorum, dixit : Ut quid cogitatis mala in cordibus vestris ?
Matthew 9 5 Quid est facilius dicere : Dimittuntur tibi peccata tua : an dicere : Surge, et ambula ?
Matthew 9 6 Ut autem sciatis, quia Filius hominis habet potestatem in terra dimittendi peccata, tunc ait paralytico : Surge, tolle lectum tuum, et vade in domum tuam.
Matthew 9 7 Et surrexit, et abiit in domum suam.
Matthew 9 8 Videntes autem turbæ timuerunt, et glorificaverunt Deum, qui dedit potestatem talem hominibus.
Matthew 9 9 Et, cum transiret inde Jesus, vidit hominem sedentem in telonio, Matthæum nomine. Et ait illi : Sequere me. Et surgens, secutus est eum.
Matthew 9 10 Et factum est, discumbente eo in domo, ecce multi publicani et peccatores venientes, discumbebant cum Jesu, et discipulis ejus.
Matthew 9 11 Et videntes pharisæi, dicebant discipulis ejus : Quare cum publicanis et peccatoribus manducat magister vester ?
Matthew 9 12 At Jesus audiens, ait : Non est opus valentibus medicus, sed male habentibus.
Matthew 9 13 Euntes autem discite quid est : Misericordiam volo, et non sacrificium. Non enim veni vocare justos, sed peccatores.
Matthew 9 14 Tunc accesserunt ad eum discipuli Joannis, dicentes : Quare nos, et pharisæi, jejunamus frequenter : discipuli autem tui non jejunant ?
Matthew 9 15 Et ait illis Jesus : Numquid possunt filii sponsi lugere, quamdiu cum illis est sponsus ? Venient autem dies cum auferetur ab eis sponsus : et tunc jejunabunt.
Matthew 9 16 Nemo autem immittit commissuram panni rudis in vestimentum vetus : tollit enim plenitudinem ejus a vestimento, et pejor scissura fit.
Matthew 9 17 Neque mittunt vinum novum in utres veteres : alioquin rumpuntur utres, et vinum effunditur, et utres pereunt. Sed vinum novum in utres novos mittunt : et ambo conservantur.
Matthew 9 18 Hæc illo loquente ad eos, ecce princeps unus accessit, et adorabat eum, dicens : Domine, filia mea modo defuncta est : sed veni, impone manum tuam super eam, et vivet.
Matthew 9 19 Et surgens Jesus, sequebatur eum, et discipuli ejus.
Matthew 9 20 Et ecce mulier, quæ sanguinis fluxum patiebatur duodecim annis, accessit retro, et tetigit fimbriam vestimenti ejus.
Matthew 9 21 Dicebat enim intra se : Si tetigero tantum vestimentum ejus, salva ero.
Matthew 9 22 At Jesus conversus, et videns eam, dixit : Confide, filia, fides tua te salvam fecit. Et salva facta est mulier ex illa hora.
Matthew 9 23 Et cum venisset Jesus in domum principis, et vidisset tibicines et turbam tumultuantem, dicebat :
Matthew 9 24 Recedite : non est enim mortua puella, sed dormit. Et deridebant eum.
Matthew 9 25 Et cum ejecta esset turba, intravit : et tenuit manum ejus, et surrexit puella.
Matthew 9 26 Et exiit fama hæc in universam terram illam.
Matthew 9 27 Et transeunte inde Jesu, secuti sunt eum duo cæci, clamantes, et dicentes : Miserere nostri, fili David.
Matthew 9 28 Cum autem venisset domum, accesserunt ad eum cæci. Et dicit eis Jesus : Creditis quia hoc possum facere vobis ? Dicunt ei : Utique, Domine.
Matthew 9 29 Tunc tetigit oculos eorum, dicens : Secundum fidem vestram, fiat vobis.
Matthew 9 30 Et aperti sunt oculi eorum : et comminatus est illis Jesus, dicens : Videte ne quis sciat.
Matthew 9 31 Illi autem exeuntes, diffamaverunt eum in tota terra illa.
Matthew 9 32 Egressis autem illis, ecce obtulerunt ei hominem mutum, dæmonium habentem.
Matthew 9 33 Et ejecto dæmonio, locutus est mutus, et miratæ sunt turbæ, dicentes : Numquam apparuit sic in Israël.
Matthew 9 34 Pharisæi autem dicebant : In principe dæmoniorum ejicit dæmones.
Matthew 9 35 Et circuibat Jesus omnes civitates, et castella, docens in synagogis eorum, et prædicans Evangelium regni, et curans omnem languorem, et omnem infirmitatem.
Matthew 9 36 Videns autem turbas, misertus est eis : quia erant vexati, et jacentes sicut oves non habentes pastorem.
Matthew 9 37 Tunc dicit discipulis suis : Messis quidem multa, operarii autem pauci.
Matthew 9 38 Rogate ergo Dominum messis, ut mittat operarios in messem suam.
Matthew 10 1 Et convocatis duodecim discipulis suis, dedit illis potestatem spirituum immundorum, ut ejicerent eos, et curarent omnem languorem, et omnem infirmitatem.
Matthew 10 2 Duodecim autem Apostolorum nomina sunt hæc. Primus, Simon, qui dicitur Petrus : et Andreas frater ejus,
Matthew 10 3 Jacobus Zebedæi, et Joannes frater ejus, Philippus, et Bartholomæus, Thomas, et Matthæus publicanus, Jacobus Alphæi, et Thaddæus,
Matthew 10 4 Simon Chananæus, et Judas Iscariotes, qui et tradidit eum.
Matthew 10 5 Hos duodecim misit Jesus, præcipiens eis, dicens : In viam gentium ne abieritis, et in civitates Samaritanorum ne intraveritis :
Matthew 10 6 sed potius ite ad oves quæ perierunt domus Israël.
Matthew 10 7 Euntes autem prædicate, dicentes : Quia appropinquavit regnum cælorum.
Matthew 10 8 Infirmos curate, mortuos suscitate, leprosos mundate, dæmones ejicite : gratis accepistis, gratis date.
Matthew 10 9 Nolite possidere aurum, neque argentum, neque pecuniam in zonis vestris :
Matthew 10 10 non peram in via, neque duas tunicas, neque calceamenta, neque virgam : dignus enim est operarius cibo suo.
Matthew 10 11 In quamcumque autem civitatem aut castellum intraveritis, interrogate, quis in ea dignus sit : et ibi manete donec exeatis.
Matthew 10 12 Intrantes autem in domum, salutate eam, dicentes : Pax huic domui.
Matthew 10 13 Et siquidem fuerit domus illa digna, veniet pax vestra super eam : si autem non fuerit digna, pax vestra revertetur ad vos.
Matthew 10 14 Et quicumque non receperit vos, neque audierit sermones vestros : exeunte foras de domo, vel civitate, excutite pulverem de pedibus vestris.
Matthew 10 15 Amen dico vobis : Tolerabilius erit terræ Sodomorum et Gomorrhæorum in die judicii, quam illi civitati.
Matthew 10 16 Ecce ego mitto vos sicut oves in medio luporum. Estote ergo prudentes sicut serpentes, et simplices sicut columbæ.
Matthew 10 17 Cavete autem ab hominibus. Tradent enim vos in conciliis, et in synagogis suis flagellabunt vos :
Matthew 10 18 et ad præsides, et ad reges ducemini propter me in testimonium illis, et gentibus.
Matthew 10 19 Cum autem tradent vos, nolite cogitare quomodo, aut quid loquamini : dabitur enim vobis in illa hora, quid loquamini :
Matthew 10 20 non enim vos estis qui loquimini, sed Spiritus Patris vestri, qui loquitur in vobis.
Matthew 10 21 Tradet autem frater fratrem in mortem, et pater filium : et insurgent filii in parentes, et morte eos afficient :
Matthew 10 22 et eritis odio omnibus propter nomen meum : qui autem perseveraverit usque in finem, hic salvus erit.
Matthew 10 23 Cum autem persequentur vos in civitate ista, fugite in aliam. Amen dico vobis, non consummabitis civitates Israël, donec veniat Filius hominis.
Matthew 10 24 Non est discipulus super magistrum, nec servus super dominum suum :
Matthew 10 25 sufficit discipulo ut sit sicut magister ejus, et servo, sicut dominus ejus. Si patremfamilias Beelzebub vocaverunt, quanto magis domesticos ejus ?
Matthew 10 26 Ne ergo timueritis eos. Nihil enim est opertum, quod non revelabitur : et occultum, quod non scietur.
Matthew 10 27 Quod dico vobis in tenebris, dicite in lumine : et quod in aure auditis, prædicate super tecta.
Matthew 10 28 Et nolite timere eos qui occidunt corpus, animam autem non possunt occidere : sed potius timete eum, qui potest et animam et corpus perdere in gehennam.
Matthew 10 29 Nonne duo passeres asse veneunt ? et unus ex illis non cadet super terram sine Patre vestro.
Matthew 10 30 Vestri autem capilli capitis omnes numerati sunt.
Matthew 10 31 Nolite ergo timere : multis passeribus meliores estis vos.
Matthew 10 32 Omnis ergo qui confitebitur me coram hominibus, confitebor et ego eum coram Patre meo, qui in cælis est.
Matthew 10 33 Qui autem negaverit me coram hominibus, negabo et ego eum coram Patre meo, qui in cælis est.
Matthew 10 34 Nolite arbitrari quia pacem venerim mittere in terram : non veni pacem mittere, sed gladium :
Matthew 10 35 veni enim separare hominem adversus patrem suum, et filiam adversus matrem suam, et nurum adversus socrum suam :
Matthew 10 36 et inimici hominis, domestici ejus.
Matthew 10 37 Qui amat patrem aut matrem plus quam me, non est me dignus : et qui amat filium aut filiam super me, non est me dignus.
Matthew 10 38 Et qui non accipit crucem suam, et sequitur me, non est me dignus.
Matthew 10 39 Qui invenit animam suam, perdet illam : et qui perdiderit animan suam propter me, inveniet eam.
Matthew 10 40 Qui recipit vos, me recipit : et qui me recipit, recipit eum qui me misit.
Matthew 10 41 Qui recipit prophetam in nomine prophetæ, mercedem prophetæ accipiet : et qui recipit justum in nomine justi, mercedem justi accipiet.
Matthew 10 42 Et quicumque potum dederit uni ex minimis istis calicem aquæ frigidæ tantum in nomine discipuli : amen dico vobis, non perdet mercedem suam.
Matthew 11 1 Et factum est, cum consummasset Jesus, præcipiens duodecim discipulis suis, transiit inde ut doceret, et prædicaret in civitatibus eorum.
Matthew 11 2 Joannes autem cum audisset in vinculis opera Christi, mittens duos de discipulis suis,
Matthew 11 3 ait illi : Tu es, qui venturus es, an alium exspectamus ?
Matthew 11 4 Et respondens Jesus ait illis : Euntes renuntiate Joanni quæ audistis, et vidistis.
Matthew 11 5 Cæci vident, claudi ambulant, leprosi mundantur, surdi audiunt, mortui resurgunt, pauperes evangelizantur :
Matthew 11 6 et beatus est, qui non fuerit scandalizatus in me.
Matthew 11 7 Illis autem abeuntibus, cœpit Jesus dicere ad turbas de Joanne : Quid existis in desertum videre ? arundinem vento agitatem ?
Matthew 11 8 Sed quid existis videre ? hominem mollibus vestitum ? Ecce qui mollibus vestiuntur, in domibus regum sunt.
Matthew 11 9 Sed quid existis videre ? prophetam ? Etiam dico vobis, et plus quam prophetam.
Matthew 11 10 Hic est enim de quo scriptum est : Ecce ego mitto angelum meum ante faciem tuam, qui præparabit viam tuam ante te.
Matthew 11 11 Amen dico vobis, non surrexit inter natos mulierum major Joanne Baptista : qui autem minor est in regno cælorum, major est illo.
Matthew 11 12 A diebus autem Joannis Baptistæ usque nunc, regnum cælorum vim patitur, et violenti rapiunt illud.
Matthew 11 13 Omnes enim prophetæ et lex usque ad Joannem prophetaverunt :
Matthew 11 14 et si vultis recipere, ipse est Elias, qui venturus est.
Matthew 11 15 Qui habet aures audiendi, audiat.
Matthew 11 16 Cui autem similem æstimabo generationem istam ? Similis est pueris sedentibus in foro : qui clamantes coæqualibus
Matthew 11 17 dicunt : Cecinimus vobis, et non saltastis : lamentavimus, et non planxistis.
Matthew 11 18 Venit enim Joannes neque manducans, neque bibens, et dicunt : Dæmonium habet.
Matthew 11 19 Venit Filius hominis manducans, et bibens, et dicunt : Ecce homo vorax, et potator vini, publicanorum et peccatorum amicus. Et justificata est sapientia a filiis suis.
Matthew 11 20 Tunc cœpit exprobrare civitatibus, in quibus factæ sunt plurimæ virtutes ejus, quia non egissent pœnitentiam :
Matthew 11 21 Væ tibi Corozain, væ tibi Bethsaida : quia, si in Tyro et Sidone factæ essent virtutes quæ factæ sunt in vobis, olim in cilicio et cinere pœnitentiam egissent.
Matthew 11 22 Verumtamen dico vobis : Tyro et Sidoni remissius erit in die judicii, quam vobis.
Matthew 11 23 Et tu Capharnaum, numquid usque in cælum exaltaberis ? usque in infernum descendes, quia si in Sodomis factæ fuissent virtutes quæ factæ sunt in te, forte mansissent usque in hanc diem.
Matthew 11 24 Verumtamen dico vobis, quia terræ Sodomorum remissius erit in die judicii, quam tibi.
Matthew 11 25 In illo tempore respondens Jesus dixit : Confiteor tibi, Pater, Domine cæli et terræ, quia abscondisti hæc a sapientibus, et prudentibus, et revelasti ea parvulis.
Matthew 11 26 Ita Pater : quoniam sic fuit placitum ante te.
Matthew 11 27 Omnia mihi tradita sunt a Patre meo. Et nemo novit Filium, nisi Pater : neque Patrem quis novit, nisi Filius, et cui voluerit Filius revelare.
Matthew 11 28 Venite ad me omnes qui laboratis, et onerati estis, et ego reficiam vos.
Matthew 11 29 Tollite jugum meum super vos, et discite a me, quia mitis sum, et humilis corde : et invenietis requiem animabus vestris.
Matthew 11 30 Jugum enim meum suave est, et onus meum leve.
Matthew 12 1 In illo tempore abiit Jesus per sata sabbato : discipuli autem ejus esurientes cœperunt vellere spicas, et manducare.
Matthew 12 2 Pharisæi autem videntes, dixerunt ei : Ecce discipuli tui faciunt quod non licet facere sabbatis.
Matthew 12 3 At ille dixit eis : Non legistis quid fecerit David, quando esuriit, et qui cum eo erant :
Matthew 12 4 quomodo intravit in domum Dei, et panes propositionis comedit, quos non licebat ei edere, neque his qui cum eo erant, nisi solis sacerdotibus ?
Matthew 12 5 aut non legistis in lege quia sabbatis sacerdotes in templo sabbatum violant, et sine crimine sunt ?
Matthew 12 6 Dico autem vobis, quia templo major est hic.
Matthew 12 7 Si autem sciretis, quid est : Misericordiam volo, et non sacrificium : numquam condemnassetis innocentes :
Matthew 12 8 dominus enim est Filius hominis etiam sabbati.
Matthew 12 9 Et cum inde transisset, venit in synagogam eorum.
Matthew 12 10 Et ecce homo manum habens aridam, et interrogabant eum, dicentes : Si licet sabbatis curare ? ut accusarent eum.
Matthew 12 11 Ipse autem dixit illis : Quis erit ex vobis homo, qui habeat ovem unam, et si ceciderit hæc sabbatis in foveam, nonne tenebit et levabit eam ?
Matthew 12 12 Quanto magis melior est homo ove ? itaque licet sabbatis benefacere.
Matthew 12 13 Tunc ait homini : Extende manum tuam. Et extendit, et restituta est sanitati sicut altera.
Matthew 12 14 Exeuntes autem pharisæi, consilium faciebant adversus eum, quomodo perderent eum.
Matthew 12 15 Jesus autem sciens recessit inde : et secuti sunt eum multi, et curavit eos omnes :
Matthew 12 16 et præcepit eis ne manifestum eum facerent.
Matthew 12 17 Ut adimpleretur quod dictum est per Isaiam prophetam, dicentem :
Matthew 12 18 Ecce puer meus, quem elegi, dilectus meus, in quo bene complacuit animæ meæ. Ponam spiritum meum super eum, et judicium gentibus nuntiabit.
Matthew 12 19 Non contendet, neque clamabit, neque audiet aliquis in plateis vocem ejus :
Matthew 12 20 arundinem quassatam non confringet, et linum fumigans non extinguet, donec ejiciat ad victoriam judicium :
Matthew 12 21 et in nomine ejus gentes sperabunt.
Matthew 12 22 Tunc oblatus est ei dæmonium habens, cæcus, et mutus, et curavit eum ita ut loqueretur, et videret.
Matthew 12 23 Et stupebant omnes turbæ, et dicebant : Numquid hic est filius David ?
Matthew 12 24 Pharisæi autem audientes, dixerunt : Hic non ejicit dæmones nisi in Beelzebub principe dæmoniorum.
Matthew 12 25 Jesus autem sciens cogitationes eorum, dixit eis : Omne regnum divisum contra se desolabitur : et omnis civitas vel domus divisa contra se, non stabit.
Matthew 12 26 Et si Satanas Satanam ejicit, adversus se divisus est : quomodo ergo stabit regnum ejus ?
Matthew 12 27 Et si ego in Beelzebub ejicio dæmones, filii vestri in quo ejiciunt ? ideo ipsi judices vestri erunt.
Matthew 12 28 Si autem ego in Spiritu Dei ejicio dæmones, igitur pervenit in vos regnum Dei.
Matthew 12 29 Aut quomodo potest quisquam intrare in domum fortis, et vasa ejus diripere, nisi prius alligaverit fortem ? et tunc domum illius diripiet.
Matthew 12 30 Qui non est mecum, contra me est ; et qui non congregat mihi, spargit.
Matthew 12 31 Ideo dico vobis : Omne peccatum et blasphemia remittetur hominibus, Spiritus autem blasphemia non remittetur.
Matthew 12 32 Et quicumque dixerit verbum contra Filium hominis, remittetur ei : qui autem dixerit contra Spiritum Sanctum, non remittetur ei, neque in hoc sæculo, neque in futuro.
Matthew 12 33 Aut facite arborem bonam, et fructum ejus bonum : aut facite arborem malam, et fructum ejus malum : siquidem ex fructu arbor agnoscitur.
Matthew 12 34 Progenies viperarum, quomodo potestis bona loqui, cum sitis mali ? ex abundantia enim cordis os loquitur.
Matthew 12 35 Bonus homo de bono thesauro profert bona : et malus homo de malo thesauro profert mala.
Matthew 12 36 Dico autem vobis quoniam omne verbum otiosum, quod locuti fuerint homines, reddent rationem de eo in die judicii.
Matthew 12 37 Ex verbis enim tuis justificaberis et ex verbis tuis condemnaberis.
Matthew 12 38 Tunc responderunt ei quidam de scribis et pharisæis, dicentes : Magister, volumus a te signum videre.
Matthew 12 39 Qui respondens ait illis : Generatio mala et adultera signum quærit : et signum non dabitur ei, nisi signum Jonæ prophetæ.
Matthew 12 40 Sicut enim fuit Jonas in ventre ceti tribus diebus, et tribus noctibus, sic erit Filius hominis in corde terræ tribus diebus et tribus noctibus.
Matthew 12 41 Viri Ninivitæ surgent in judicio cum generatione ista, et condemnabunt eam : quia pœnitentiam egerunt in prædicatione Jonæ. Et ecce plus quam Jonas hic.
Matthew 12 42 Regina austri surget in judicio cum generatione ista, et condemnabit eam : quia venit a finibus terræ audire sapientiam Salomonis, et ecce plus quam Salomon hic.
Matthew 12 43 Cum autem immundus spiritus exierit ab homine, ambulat per loca arida, quærens requiem, et non invenit.
Matthew 12 44 Tunc dicit : Revertar in domum meam, unde exivi. Et veniens invenit eam vacantem, scopis mundatam, et ornatam.
Matthew 12 45 Tunc vadit, et assumit septem alios spiritus secum nequiores se, et intrantes habitant ibi : et fiunt novissima hominis illius pejora prioribus. Sic erit et generationi huic pessimæ.
Matthew 12 46 Adhuc eo loquente ad turbas, ecce mater ejus et fratres stabant foras, quærentes loqui ei.
Matthew 12 47 Dixit autem ei quidam : Ecce mater tua, et fratres tui foris stant quærentes te.
Matthew 12 48 At ipse respondens dicenti sibi, ait : Quæ est mater mea, et qui sunt fratres mei ?
Matthew 12 49 Et extendens manum in discipulos suos, dixit : Ecce mater mea, et fratres mei.
Matthew 12 50 Quicumque enim fecerit voluntatem Patris mei, qui in cælis est, ipse meus frater, et soror, et mater est.
Matthew 13 1 In illo die exiens Jesus de domo, sedebat secus mare.
Matthew 13 2 Et congregatæ sunt ad eum turbæ multæ, ita ut naviculam ascendens sederet : et omnis turba stabat in littore,
Matthew 13 3 et locutus est eis multa in parabolis, dicens : Ecce exiit qui seminat, seminare.
Matthew 13 4 Et dum seminat, quædam ceciderunt secus viam, et venerunt volucres cæli, et comederunt ea.
Matthew 13 5 Alia autem ceciderunt in petrosa, ubi non habebant terram multam : et continuo exorta sunt, quia non habebant altitudinem terræ :
Matthew 13 6 sole autem orto æstuaverunt ; et quia non habebant radicem, aruerunt.
Matthew 13 7 Alia autem ceciderunt in spinas : et creverunt spinæ, et suffocaverunt ea.
Matthew 13 8 Alia autem ceciderunt in terram bonam : et dabant fructum, aliud centesimum, aliud sexagesimum, aliud trigesimum.
Matthew 13 9 Qui habet aures audiendi, audiat.
Matthew 13 10 Et accedentes discipuli dixerunt ei : Quare in parabolis loqueris eis ?
Matthew 13 11 Qui respondens, ait illis : Quia vobis datum est nosse mysteria regni cælorum : illis autem non est datum.
Matthew 13 12 Qui enim habet, dabitur ei, et abundabit : qui autem non habet, et quod habet auferetur ab eo.
Matthew 13 13 Ideo in parabolis loquor eis : quia videntes non vident, et audientes non audiunt, neque intelligunt.
Matthew 13 14 Et adimpletur in eis prophetia Isaiæ, dicentis : Auditu audietis, et non intelligetis : et videntes videbitis, et non videbitis.
Matthew 13 15 Incrassatum est enim cor populi hujus, et auribus graviter audierunt, et oculos suos clauserunt : nequando videant oculis, et auribus audiant, et corde intelligant, et convertantur, et sanem eos.
Matthew 13 16 Vestri autem beati oculi quia vident, et aures vestræ quia audiunt.
Matthew 13 17 Amen quippe dico vobis, quia multi prophetæ et justi cupierunt videre quæ videtis, et non viderunt : et audire quæ auditis, et non audierunt.
Matthew 13 18 Vos ergo audite parabolam seminantis.
Matthew 13 19 Omnis qui audit verbum regni, et non intelligit, venit malus, et rapit quod seminatum est in corde ejus : hic est qui secus viam seminatus est.
Matthew 13 20 Qui autem super petrosa seminatus est, hic est qui verbum audit, et continuo cum gaudio accipit illud :
Matthew 13 21 non habet autem in se radicem, sed est temporalis : facta autem tribulatione et persecutione propter verbum, continuo scandalizatur.
Matthew 13 22 Qui autem seminatus est in spinis, hic est qui verbum audit, et sollicitudo sæculi istius, et fallacia divitiarum suffocat verbum, et sine fructu efficitur.
Matthew 13 23 Qui vero in terram bonam seminatus est, hic est qui audit verbum, et intelligit, et fructum affert, et facit aliud quidem centesimum, aliud autem sexagesimum, aliud vero trigesimum.
Matthew 13 24 Aliam parabolam proposuit illis, dicens : Simile factum est regnum cælorum homini, qui seminavit bonum semen in agro suo :
Matthew 13 25 cum autem dormirent homines, venit inimicus ejus, et superseminavit zizania in medio tritici, et abiit.
Matthew 13 26 Cum autem crevisset herba, et fructum fecisset, tunc apparuerunt et zizania.
Matthew 13 27 Accedentes autem servi patrisfamilias, dixerunt ei : Domine, nonne bonum semen seminasti in agro tuo ? unde ergo habet zizania ?
Matthew 13 28 Et ait illis : Inimicus homo hoc fecit. Servi autem dixerunt ei : Vis, imus, et colligimus ea ?
Matthew 13 29 Et ait : Non : ne forte colligentes zizania, eradicetis simul cum eis et triticum.
Matthew 13 30 Sinite utraque crescere usque ad messem, et in tempore messis dicam messoribus : Colligite primum zizania, et alligate ea in fasciculos ad comburendum : triticum autem congregate in horreum meum.
Matthew 13 31 Aliam parabolam proposuit eis dicens : Similis est regnum cælorum grano sinapis, quod accipiens homo seminavit in agro suo :
Matthew 13 32 quod minimum quidem est omnibus seminibus : cum autem creverit, majus est omnibus oleribus, et fit arbor, ita ut volucres cæli veniant, et habitent in ramis ejus.
Matthew 13 33 Aliam parabolam locutus est eis : Similis est regnum cælorum fermento, quod acceptum mulier abscondit in farinæ satis tribus, donec fermentatum est totum.
Matthew 13 34 Hæc omnia locutus est Jesus in parabolis ad turbas : et sine parabolis non loquebatur eis :
Matthew 13 35 ut impleretur quod dictum erat per prophetam dicentem : Aperiam in parabolis os meum ; eructabo abscondita a constitutione mundi.
Matthew 13 36 Tunc, dimissis turbis, venit in domum : et accesserunt ad eum discipuli ejus, dicentes : Edissere nobis parabolam zizaniorum agri.
Matthew 13 37 Qui respondens ait illis : Qui seminat bonum semen, est Filius hominis.
Matthew 13 38 Ager autem est mundus. Bonum vero semen, hi sunt filii regnum. Zizania autem, filii sunt nequam.
Matthew 13 39 Inimicus autem, qui seminavit ea, est diabolus. Messis vero, consummatio sæculi est. Messores autem, angeli sunt.
Matthew 13 40 Sicut ergo colliguntur zizania, et igni comburuntur : sic erit in consummatione sæculi.
Matthew 13 41 Mittet Filius hominis angelos suos, et colligent de regno ejus omnia scandala, et eos qui faciunt iniquitatem :
Matthew 13 42 et mittent eos in caminum ignis. Ibi erit fletus et stridor dentium.
Matthew 13 43 Tunc justi fulgebunt sicut sol in regno Patris eorum. Qui habet aures audiendi, audiat.
Matthew 13 44 Simile est regnum cælorum thesauro abscondito in agro : quem qui invenit homo, abscondit, et præ gaudio illius vadit, et vendit universa quæ habet, et emit agrum illum.
Matthew 13 45 Iterum simile est regnum cælorum homini negotiatori, quærenti bonas margaritas.
Matthew 13 46 Inventa autem una pretiosa margarita, abiit, et vendidit omnia quæ habuit, et emit eam.
Matthew 13 47 Iterum simile est regnum cælorum sagenæ missæ in mare, et ex omni genere piscium congreganti.
Matthew 13 48 Quam, cum impleta esset, educentes, et secus littus sedentes, elegerunt bonis in vasa, malos autem foras miserunt.
Matthew 13 49 Sic erit in consummatione sæculi : exibunt angeli, et separabunt malos de medio justorum,
Matthew 13 50 et mittent eos in caminum ignis : ibi erit fletus, et stridor dentium.
Matthew 13 51 Intellexistis hæc omnia ? Dicunt ei : Etiam.
Matthew 13 52 Ait illis : Ideo omnis scriba doctus in regno cælorum, similis est homini patrifamilias, qui profert de thesauro suo nova et vetera.
Matthew 13 53 Et factum est, cum consummasset Jesus parabolas istas, transiit inde.
Matthew 13 54 Et veniens in patriam suam, docebat eos in synagogis eorum, ita ut mirarentur, et dicerent : Unde huic sapientia hæc, et virtutes ?
Matthew 13 55 Nonne hic est fabri filius ? nonne mater ejus dicitur Maria, et fratres ejus, Jacobus, et Joseph, et Simon, et Judas ?
Matthew 13 56 et sorores ejus, nonne omnes apud nos sunt ? unde ergo huic omnia ista ?
Matthew 13 57 Et scandalizabantur in eo. Jesus autem dixit eis : Non est propheta sine honore, nisi in patria sua, et in domo sua.
Matthew 13 58 Et non fecit ibi virtutes multas propter incredulitatem illorum.
Matthew 14 1 In illo tempore audivit Herodes tetrarcha fama Jesu :
Matthew 14 2 et ait pueris suis : Hic est Joannes Baptista : ipse surrexit a mortuis, et ideo virtutes operantur in eo.
Matthew 14 3 Herodes enim tenuit Joannem, et alligavit eum : et posuit in carcerem propter Herodiadem uxorem fratris sui.
Matthew 14 4 Dicebat enim illi Joannes : Non licet tibi habere eam.
Matthew 14 5 Et volens illum occidere, timuit populum : quia sicut prophetam eum habebant.
Matthew 14 6 Die autem natalis Herodis saltavit filia Herodiadis in medio, et placuit Herodi :
Matthew 14 7 unde cum juramento pollicitus est ei dare quodcumque postulasset ab eo.
Matthew 14 8 At illa præmonita a matre sua : Da mihi, inquit, hic in disco caput Joannis Baptistæ.
Matthew 14 9 Et contristatus est rex : propter juramentum autem, et eos qui pariter recumbebant, jussit dari.
Matthew 14 10 Misitque et decollavit Joannem in carcere.
Matthew 14 11 Et allatum est caput ejus in disco, et datum est puellæ, et attulit matri suæ.
Matthew 14 12 Et accedentes discipuli ejus, tulerunt corpus ejus, et sepelierunt illud : et venientes nuntiaverunt Jesu.
Matthew 14 13 Quod cum audisset Jesus, secessit inde in navicula, in locum desertum seorsum : et cum audissent turbæ, secutæ sunt eum pedestres de civitatibus.
Matthew 14 14 Et exiens vidit turbam multam, et misertus est eis, et curavit languidos eorum.
Matthew 14 15 Vespere autem facto, accesserunt ad eum discipuli ejus, dicentes : Desertus est locus, et hora jam præteriit : dimitte turbas, ut euntes in castella, emant sibi escas.
Matthew 14 16 Jesus autem dixit eis : Non habent necesse ire : date illis vos manducare.
Matthew 14 17 Responderunt ei : Non habemus hic nisi quinque panes et duos pisces.
Matthew 14 18 Qui ait eis : Afferte mihi illos huc.
Matthew 14 19 Et cum jussisset turbam discumbere super fœnum, acceptis quinque panibus et duobus piscibus, aspiciens in cælum benedixit, et fregit, et dedit discipulis panes, discipuli autem turbis.
Matthew 14 20 Et manducaverunt omnes, et saturati sunt. Et tulerunt reliquias, duodecim cophinos fragmentorum plenos.
Matthew 14 21 Manducantium autem fuit numerus quinque millia virorum, exceptis mulieribus et parvulis.
Matthew 14 22 Et statim compulit Jesus discipulos ascendere in naviculam, et præcedere eum trans fretum, donec dimitteret turbas.
Matthew 14 23 Et dimissa turba, ascendit in montem solus orare. Vespere autem facto solus erat ibi :
Matthew 14 24 navicula autem in medio mari jactabatur fluctibus : erat enim contrarius ventus.
Matthew 14 25 Quarta enim vigilia noctis, venit ad eos ambulans super mare.
Matthew 14 26 Et videntes eum super mare ambulantem, turbati sunt, dicentes : Quia phantasma est. Et præ timore clamaverunt.
Matthew 14 27 Statimque Jesus locutus est eis, dicens : Habete fiduciam : ego sum, nolite timere.
Matthew 14 28 Respondens autem Petrus, dixit : Domine, si tu es, jube me ad te venire super aquas.
Matthew 14 29 At ipse ait : Veni. Et descendens Petrus de navicula, ambulabat super aquam ut veniret ad Jesum.
Matthew 14 30 Videns vero ventum validum, timuit : et cum cœpisset mergi, clamavit dicens : Domine, salvum me fac.
Matthew 14 31 Et continuo Jesus extendens manum, apprehendit eum : et ait illi : Modicæ fidei, quare dubitasti ?
Matthew 14 32 Et cum ascendissent in naviculam, cessavit ventus.
Matthew 14 33 Qui autem in navicula erant, venerunt, et adoraverunt eum, dicentes : Vere Filius Dei es.
Matthew 14 34 Et cum transfretassent, venerunt in terram Genesar.
Matthew 14 35 Et cum cognovissent eum viri loci illius, miserunt in universam regionem illam, et obtulerunt ei omnes male habentes :
Matthew 14 36 et rogabant eum ut vel fimbriam vestimenti ejus tangerent. Et quicumque tetigerunt, salvi facti sunt.
Matthew 15 1 Tunc accesserunt ad eum ab Jerosolymis scribæ et pharisæi, dicentes :
Matthew 15 2 Quare discipuli tui transgrediuntur traditionem seniorum ? non enim lavant manus suas cum panem manducant.
Matthew 15 3 Ipse autem respondens ait illis : Quare et vos transgredimini mandatum Dei propter traditionem vestram ? Nam Deus dixit :
Matthew 15 4 Honora patrem, et matrem : et, Qui maledixerit patri, vel matri, morte moriatur.
Matthew 15 5 Vos autem dicitis : Quicumque dixerit patri, vel matri : Munus, quodcumque est ex me, tibi proderit :
Matthew 15 6 et non honorificavit patrem suum, aut matrem suam : et irritum fecistis mandatum Dei propter traditionem vestram.
Matthew 15 7 Hypocritæ, bene prophetavit de vobis Isaias, dicens :
Matthew 15 8 Populus hic labiis me honorat : cor autem eorum longe est a me.
Matthew 15 9 Sine causa autem colunt me, docentes doctrinas et mandata hominum.
Matthew 15 10 Et convocatis ad se turbis, dixit eis : Audite, et intelligite.
Matthew 15 11 Non quod intrat in os, coinquinat hominem : sed quod procedit ex ore, hoc coinquinat hominem.
Matthew 15 12 Tunc accedentes discipuli ejus, dixerunt ei : Scis quia pharisæi audito verbo hoc, scandalizati sunt ?
Matthew 15 13 At ille respondens ait : Omnis plantatio, quam non plantavit Pater meus cælestis, eradicabitur.
Matthew 15 14 Sinite illos : cæci sunt, et duces cæcorum ; cæcus autem si cæco ducatum præstet, ambo in foveam cadunt.
Matthew 15 15 Respondens autem Petrus dixit ei : Edissere nobis parabolam istam.
Matthew 15 16 At ille dixit : Adhuc et vos sine intellectu estis ?
Matthew 15 17 Non intelligitis quia omne quod in os intrat, in ventrem vadit, et in secessum emittitur ?
Matthew 15 18 Quæ autem procedunt de ore, de corde exeunt, et ea coinquinant hominem :
Matthew 15 19 de corde enim exeunt cogitationes malæ, homicidia, adulteria, fornicationes, furta, falsa testimonia, blasphemiæ :
Matthew 15 20 hæc sunt, quæ coinquinant hominem. Non lotis autem manibus manducare, non coinquinat hominem.
Matthew 15 21 Et egressus inde Jesus secessit in partes Tyri et Sidonis.
Matthew 15 22 Et ecce mulier chananæa a finibus illis egressa clamavit, dicens ei : Miserere mei, Domine fili David : filia mea male a dæmonio vexatur.
Matthew 15 23 Qui non respondit ei verbum. Et accedentes discipuli ejus rogabant eum dicentes : Dimitte eam : quia clamat post nos.
Matthew 15 24 Ipse autem respondens ait : Non sum missus nisi ad oves, quæ perierunt domus Israël.
Matthew 15 25 At illa venit, et adoravit eum, dicens : Domine, adjuva me.
Matthew 15 26 Qui respondens ait : Non est bonum sumere panem filiorum, et mittere canibus.
Matthew 15 27 At illa dixit : Etiam Domine : nam et catelli edunt de micis quæ cadunt de mensa dominorum suorum.
Matthew 15 28 Tunc respondens Jesus, ait illi : O mulier, magna est fides tua : fiat tibi sicut vis. Et sanata est filia ejus ex illa hora.
Matthew 15 29 Et cum transisset inde Jesus, venit secus mare Galilææ : et ascendens in montem, sedebat ibi.
Matthew 15 30 Et accesserunt ad eum turbæ multæ, habentes secum mutos, cæcos, claudos, debiles, et alios multos : et projecerunt eos ad pedes ejus, et curavit eos,
Matthew 15 31 ita ut turbæ mirarentur, videntes mutos loquentes, claudos ambulantes, cæcos videntes : et magnificabant Deum Israël.
Matthew 15 32 Jesus autem, convocatis discipulis suis, dixit : Misereor turbæ, quia triduo jam perseverant mecum, et non habent quod manducent : et dimittere eos jejunos nolo, ne deficiant in via.
Matthew 15 33 Et dicunt ei discipuli : Unde ergo nobis in deserto panes tantos, ut saturemus turbam tantam ?
Matthew 15 34 Et ait illis Jesus : Quot habetis panes ? At illi dixerunt : Septem, et paucos pisciculos.
Matthew 15 35 Et præcepit turbæ ut discumberent super terram.
Matthew 15 36 Et accipiens septem panes, et pisces, et gratias agens, fregit, et dedit discipulis suis, et discipuli dederunt populo.
Matthew 15 37 Et comederunt omnes, et saturati sunt. Et quod superfuit de fragmentis, tulerunt septem sportas plenas.
Matthew 15 38 Erant autem qui manducaverunt quatuor millia hominum, extra parvulos et mulieres.
Matthew 15 39 Et, dimissa turba, ascendit in naviculam : et venit in fines Magedan.
Matthew 16 1 Et accesserunt ad eum pharisæi et sadducæi tentantes : et rogaverunt eum ut signum de cælo ostenderet eis.
Matthew 16 2 At ille respondens, ait illis : Facto vespere dicitis : Serenum erit, rubicundum est enim cælum.
Matthew 16 3 Et mane : Hodie tempestas, rutilat enim triste cælum.
Matthew 16 4 Faciem ergo cæli dijudicare nostis : signa autem temporum non potestis scire ? Generatio mala et adultera signum quærit : et signum non dabitur ei, nisi signum Jonæ prophetæ. Et relictis illis, abiit.
Matthew 16 5 Et cum venissent discipuli ejus trans fretum, obliti sunt panes accipere.
Matthew 16 6 Qui dixit illis : Intuemini, et cavete a fermento pharisæorum et sadducæorum.
Matthew 16 7 At illi cogitabant intra se dicentes : Quia panes non accepimus.
Matthew 16 8 Sciens autem Jesus, dixit : Quid cogitatis intra vos modicæ fidei, quia panes non habetis ?
Matthew 16 9 Nondum intelligitis, neque recordamini quinque panum in quinque millia hominum, et quot cophinos sumpsistis ?
Matthew 16 10 neque septem panum in quatuor millia hominum, et quot sportas sumpsistis ?
Matthew 16 11 Quare non intelligitis, quia non de pane dixi vobis : Cavete a fermento pharisæorum et sadducæorum ?
Matthew 16 12 Tunc intellexerunt quia non dixerit cavendum a fermento panum, sed a doctrina pharisæorum et sadducæorum.
Matthew 16 13 Venit autem Jesus in partes Cæsareæ Philippi : et interrogabat discipulos suos, dicens : Quem dicunt homines esse Filium hominis ?
Matthew 16 14 At illi dixerunt : Alii Joannem Baptistam, alii autem Eliam, alii vero Jeremiam, aut unum ex prophetis.
Matthew 16 15 Dicit illis Jesus : Vos autem, quem me esse dicitis ?
Matthew 16 16 Respondens Simon Petrus dixit : Tu es Christus, Filius Dei vivi.
Matthew 16 17 Respondens autem Jesus, dixit ei : Beatus es Simon Bar Jona : quia caro et sanguis non revelavit tibi, sed Pater meus, qui in cælis est.
Matthew 16 18 Et ego dico tibi, quia tu es Petrus, et super hanc petram ædificabo Ecclesiam meam, et portæ inferi non prævalebunt adversus eam.
Matthew 16 19 Et tibi dabo claves regni cælorum. Et quodcumque ligaveris super terram, erit ligatum et in cælis : et quodcumque solveris super terram, erit solutum et in cælis.
Matthew 16 20 Tunc præcepit discipulis suis ut nemini dicerent quia ipse esset Jesus Christus.
Matthew 16 21 Exinde cœpit Jesus ostendere discipulis suis, quia oporteret eum ire Jerosolymam, et multa pati a senioribus, et scribis, et principibus sacerdotum, et occidi, et tertia die resurgere.
Matthew 16 22 Et assumens eum Petrus, cœpit increpare illum dicens : Absit a te, Domine : non erit tibi hoc.
Matthew 16 23 Qui conversus, dixit Petro : Vade post me Satana, scandalum es mihi : quia non sapis ea quæ Dei sunt, sed ea quæ hominum.
Matthew 16 24 Tunc Jesus dixit discipulis suis : Si quis vult post me venire, abneget semetipsum, et tollat crucem suam, et sequatur me.
Matthew 16 25 Qui enim voluerit animam suam salvam facere, perdet eam : qui autem perdiderit animam suam propter me, inveniet eam.
Matthew 16 26 Quid enim prodest homini, si mundum universum lucretur, animæ vero suæ detrimentum patiatur ? aut quam dabit homo commutationem pro anima sua ?
Matthew 16 27 Filius enim hominis venturus est in gloria Patris sui cum angelis suis : et tunc reddet unicuique secundum opera ejus.
Matthew 16 28 Amen dico vobis, sunt quidam de hic stantibus, qui non gustabunt mortem, donec videant Filium hominis venientem in regno suo.
Matthew 17 1 Et post dies sex assumit Jesus Petrum, et Jacobum, et Joannem fratrem ejus, et ducit illos in montem excelsum seorsum :
Matthew 17 2 et transfiguratus est ante eos. Et resplenduit facies ejus sicut sol : vestimenta autem ejus facta sunt alba sicut nix.
Matthew 17 3 Et ecce apparuerunt illis Moyses et Elias cum eo loquentes.
Matthew 17 4 Respondens autem Petrus, dixit ad Jesum : Domine, bonum est nos hic esse : si vis, faciamus tria tabernacula, tibi unum, Moysi unum, et Eliæ unum.
Matthew 17 5 Adhuc eo loquente, ecce nubes lucida obumbravit eos. Et ecce vox de nube, dicens : Hic est Filius meus dilectus, in quo mihi bene complacui : ipsum audite.
Matthew 17 6 Et audientes discipuli ceciderunt in faciem suam, et timuerunt valde.
Matthew 17 7 Et accessit Jesus, et tetigit eos : dixitque eis : Surgite, et nolite timere.
Matthew 17 8 Levantes autem oculos suos, neminem viderunt, nisi solum Jesum.
Matthew 17 9 Et descendentibus illis de monte, præcepit eis Jesus, dicens : Nemini dixeritis visionem, donec Filius hominis a mortuis resurgat.
Matthew 17 10 Et interrogaverunt eum discipuli, dicentes : Quid ergo scribæ dicunt, quod Eliam oporteat primum venire ?
Matthew 17 11 At ille respondens, ait eis : Elias quidem venturus est, et restituet omnia.
Matthew 17 12 Dico autem vobis, quia Elias jam venit, et non cognoverunt eum, sed fecerunt in eo quæcumque voluerunt. Sic et Filius hominis passurus est ab eis.
Matthew 17 13 Tunc intellexerunt discipuli, quia de Joanne Baptista dixisset eis.
Matthew 17 14 Et cum venisset ad turbam, accessit ad eum homo genibus provolutus ante eum, dicens : Domine, miserere filio meo, quia lunaticus est, et male patitur : nam sæpe cadit in ignem, et crebro in aquam.
Matthew 17 15 Et obtuli eum discipulis tuis, et non potuerunt curare eum.
Matthew 17 16 Respondens autem Jesus, ait : O generatio incredula, et perversa, quousque ero vobiscum ? usquequo patiar vos ? Afferte huc illum ad me.
Matthew 17 17 Et increpavit illum Jesus, et exiit ab eo dæmonium, et curatus est puer ex illa hora.
Matthew 17 18 Tunc accesserunt discipuli ad Jesum secreto, et dixerunt : Quare nos non potuimus ejicere illum ?
Matthew 17 19 Dixit illis Jesus : Propter incredulitatem vestram. Amen quippe dico vobis, si habueritis fidem sicut granum sinapis, dicetis monti huic : Transi hinc illuc, et transibit, et nihil impossibile erit vobis.
Matthew 17 20 Hoc autem genus non ejicitur nisi per orationem et jejunium.
Matthew 17 21 Conversantibus autem eis in Galilæa, dixit illis Jesus : Filius hominis tradendus est in manus hominum :
Matthew 17 22 et occident eum, et tertia die resurget. Et contristati sunt vehementer.
Matthew 17 23 Et cum venissent Capharnaum, accesserunt qui didrachma accipiebant ad Petrum, et dixerunt ei : Magister vester non solvit didrachma ?
Matthew 17 24 Ait : Etiam. Et cum intrasset in domum, prævenit eum Jesus, dicens : Quid tibi videtur Simon ? reges terræ a quibus accipiunt tributum vel censum ? a filiis suis, an ab alienis ?
Matthew 17 25 Et ille dixit : Ab alienis. Dixit illi Jesus : Ergo liberi sunt filii.
Matthew 17 26 Ut autem non scandalizemus eos, vade ad mare, et mitte hamum : et eum piscem, qui primus ascenderit, tolle : et aperto ore ejus, invenies staterem : illum sumens, da eis pro me et te.
Matthew 18 1 In illa hora accesserunt discipuli ad Jesum, dicentes : Quis, putas, major est in regno cælorum ?
Matthew 18 2 Et advocans Jesus parvulum, statuit eum in medio eorum,
Matthew 18 3 et dixit : Amen dico vobis, nisi conversi fueritis, et efficiamini sicut parvuli, non intrabitis in regnum cælorum.
Matthew 18 4 Quicumque ergo humiliaverit se sicut parvulus iste, hic est major in regno cælorum.
Matthew 18 5 Et qui susceperit unum parvulum talem in nomine meo, me suscipit :
Matthew 18 6 qui autem scandalizaverit unum de pusillis istis, qui in me credunt, expedit ei ut suspendatur mola asinaria in collo ejus, et demergatur in profundum maris.
Matthew 18 7 Væ mundo a scandalis ! Necesse est enim ut veniant scandala : verumtamen væ homini illi, per quem scandalum venit.
Matthew 18 8 Si autem manus tua, vel pes tuus scandalizat te, abscide eum, et projice abs te : bonum tibi est ad vitam ingredi debilem, vel claudum, quam duas manus vel duos pedes habentem mitti in ignem æternum.
Matthew 18 9 Et si oculus tuus scandalizat te, erue eum, et projice abs te : bonum tibi est cum uno oculo in vitam intrare, quam duos oculos habentem mitti in gehennam ignis.
Matthew 18 10 Videte ne contemnatis unum ex his pusillis : dico enim vobis, quia angeli eorum in cælis semper vident faciem Patris mei, qui in cælis est.
Matthew 18 11 Venit enim Filius hominis salvare quod perierat.
Matthew 18 12 Quid vobis videtur ? si fuerint alicui centum oves, et erravit una ex eis : nonne relinquit nonaginta novem in montibus, et vadit quærere eam quæ erravit ?
Matthew 18 13 Et si contigerit ut inveniat eam : amen dico vobis, quia gaudet super eam magis quam super nonaginta novem, quæ non erraverunt.
Matthew 18 14 Sic non est voluntas ante Patrem vestrum, qui in cælis est, ut pereat unus de pusillis istis.
Matthew 18 15 Si autem peccaverit in te frater tuus, vade, et corripe eum inter te, et ipsum solum : si te audierit, lucratus eris fratrem tuum.
Matthew 18 16 Si autem te non audierit, adhibe tecum adhuc unum, vel duos, ut in ore duorum, vel trium testium stet omne verbum.
Matthew 18 17 Quod si non audierit eos : dic ecclesiæ. Si autem ecclesiam non audierit, sit tibi sicut ethnicus et publicanus.
Matthew 18 18 Amen dico vobis, quæcumque alligaveritis super terram, erunt ligata et in cælo : et quæcumque solveritis super terram, erunt soluta et in cælo.
Matthew 18 19 Iterum dico vobis, quia si duo ex vobis consenserint super terram, de omni re quamcumque petierint, fiet illis a Patre meo, qui in cælis est.
Matthew 18 20 Ubi enim sunt duo vel tres congregati in nomine meo, ibi sum in medio eorum.
Matthew 18 21 Tunc accedens Petrus ad eum, dixit : Domine, quoties peccabit in me frater meus, et dimittam ei ? usque septies ?
Matthew 18 22 Dicit illi Jesus : Non dico tibi usque septies : sed usque septuagies septies.
Matthew 18 23 Ideo assimilatum est regnum cælorum homini regi, qui voluit rationem ponere cum servis suis.
Matthew 18 24 Et cum cœpisset rationem ponere, oblatus est ei unus, qui debebat ei decem millia talenta.
Matthew 18 25 Cum autem non haberet unde redderet, jussit eum dominus ejus venundari, et uxorem ejus, et filios, et omnia quæ habebat, et reddi.
Matthew 18 26 Procidens autem servus ille, orabat eum, dicens : Patientiam habe in me, et omnia reddam tibi.
Matthew 18 27 Misertus autem dominus servi illius, dimisit eum, et debitum dimisit ei.
Matthew 18 28 Egressus autem servus ille invenit unum de conservis suis, qui debebat ei centum denarios : et tenens suffocavit eum, dicens : Redde quod debes.
Matthew 18 29 Et procidens conservus ejus, rogabat eum, dicens : Patientiam habe in me, et omnia reddam tibi.
Matthew 18 30 Ille autem noluit : sed abiit, et misit eum in carcerem donec redderet debitum.
Matthew 18 31 Videntes autem conservi ejus quæ fiebant, contristati sunt valde : et venerunt, et narraverunt domino suo omnia quæ facta fuerant.
Matthew 18 32 Tunc vocavit illum dominus suus : et ait illi : Serve nequam, omne debitum dimisi tibi quoniam rogasti me :
Matthew 18 33 nonne ergo oportuit et te misereri conservi tui, sicut et ego tui misertus sum ?
Matthew 18 34 Et iratus dominus ejus tradidit eum tortoribus, quoadusque redderet universum debitum.
Matthew 18 35 Sic et Pater meus cælestis faciet vobis, si non remiseritis unusquisque fratri suo de cordibus vestris.
Matthew 19 1 Et factum est, cum consumasset Jesus sermones istos, migravit a Galilæa, et venit in fines Judææ trans Jordanem,
Matthew 19 2 et secutæ sunt eum turbæ multæ, et curavit eos ibi.
Matthew 19 3 Et accesserunt ad eum pharisæi tentantes eum, et dicentes : Si licet homini dimittere uxorem suam, quacumque ex causa ?
Matthew 19 4 Qui respondens, ait eis : Non legistis, quia qui fecit hominem ab initio, masculum et feminam fecit eos ? Et dixit :
Matthew 19 5 Propter hoc dimittet homo patrem, et matrem, et adhærebit uxori suæ, et erunt duo in carne una.
Matthew 19 6 Itaque jam non sunt duo, sed una caro. Quod ergo Deus conjunxit, homo non separet.
Matthew 19 7 Dicunt illi : Quid ergo Moyses mandavit dare libellum repudii, et dimittere ?
Matthew 19 8 Ait illis : Quoniam Moyses ad duritiam cordis vestri permisit vobis dimittere uxores vestras : ab initio autem non fuit sic.
Matthew 19 9 Dico autem vobis, quia quicumque dimiserit uxorem suam, nisi ob fornicationem, et aliam duxerit, mœchatur : et qui dimissam duxerit, mœchatur.
Matthew 19 10 Dicunt ei discipuli ejus : Si ita est causa hominis cum uxore, non expedit nubere.
Matthew 19 11 Qui dixit illis : Non omnes capiunt verbum istud, sed quibus datum est.
Matthew 19 12 Sunt enim eunuchi, qui de matris utero sic nati sunt : et sunt eunuchi, qui facti sunt ab hominibus : et sunt eunuchi, qui seipsos castraverunt propter regnum cælorum. Qui potest capere capiat.
Matthew 19 13 Tunc oblati sunt ei parvuli, ut manus eis imponeret, et oraret. Discipuli autem increpabant eos.
Matthew 19 14 Jesus vero ait eis : Sinite parvulos, et nolite eos prohibere ad me venire : talium est enim regnum cælorum.
Matthew 19 15 Et cum imposuisset eis manus, abiit inde.
Matthew 19 16 Et ecce unus accedens, ait illi : Magister bone, quid boni faciam ut habeam vitam æternam ?
Matthew 19 17 Qui dixit ei : Quid me interrogas de bono ? Unus est bonus, Deus. Si autem vis ad vitam ingredi, serva mandata.
Matthew 19 18 Dicit illi : Quæ ? Jesus autem dixit : Non homicidium facies ; non adulterabis ; non facies furtum ; non falsum testimonium dices ;
Matthew 19 19 honora patrem tuum, et matrem tuam, et diliges proximum tuum sicut teipsum.
Matthew 19 20 Dicit illi adolescens : Omnia hæc custodivi a juventute mea : quid adhuc mihi deest ?
Matthew 19 21 Ait illi Jesus : Si vis perfectus esse, vade, vende quæ habes, et da pauperibus, et habebis thesaurum in cælo : et veni, sequere me.
Matthew 19 22 Cum audisset autem adolescens verbum, abiit tristis : erat enim habens multas possessiones.
Matthew 19 23 Jesus autem dixit discipulis suis : Amen dico vobis, quia dives difficile intrabit in regnum cælorum.
Matthew 19 24 Et iterum dico vobis : Facilius est camelum per foramen acus transire, quam divitem intrare in regnum cælorum.
Matthew 19 25 Auditis autem his, discipuli mirabantur valde, dicentes : Quis ergo poterit salvus esse ?
Matthew 19 26 Aspiciens autem Jesus, dixit illis : Apud homines hoc impossibile est : apud Deum autem omnia possibilia sunt.
Matthew 19 27 Tunc respondens Petrus, dixit ei : Ecce nos reliquimus omnia, et secuti sumus te : quid ergo erit nobis ?
Matthew 19 28 Jesus autem dixit illis : Amen dico vobis, quod vos, qui secuti estis me, in regeneratione cum sederit Filius hominis in sede majestatis suæ, sedebitis et vos super sedes duodecim, judicantes duodecim tribus Israël.
Matthew 19 29 Et omnis qui reliquerit domum, vel fratres, aut sorores, aut patrem, aut matrem, aut uxorem, aut filios, aut agros propter nomen meum, centuplum accipiet, et vitam æternam possidebit.
Matthew 19 30 Multi autem erunt primi novissimi, et novissimi primi.
Matthew 20 1 Simile est regnum cælorum homini patrifamilias, qui exiit primo mane conducere operarios in vineam suam.
Matthew 20 2 Conventione autem facta cum operariis ex denario diurno, misit eos in vineam suam.
Matthew 20 3 Et egressus circa horam tertiam, vidit alios stantes in foro otiosos,
Matthew 20 4 et dixit illis : Ite et vos in vineam meam, et quod justum fuerit dabo vobis.
Matthew 20 5 Illi autem abierunt. Iterum autem exiit circa sextam et nonam horam : et fecit similiter.
Matthew 20 6 Circa undecimam vero exiit, et invenit alios stantes, et dicit illis : Quid hic statis tota die otiosi ?
Matthew 20 7 Dicunt ei : Quia nemo nos conduxit. Dicit illis : Ite et vos in vineam meam.
Matthew 20 8 Cum sero autem factum esset, dicit dominus vineæ procuratori suo : Voca operarios, et redde illis mercedem incipiens a novissimis usque ad primos.
Matthew 20 9 Cum venissent ergo qui circa undecimam horam venerant, acceperunt singulos denarios.
Matthew 20 10 Venientes autem et primi, arbitrati sunt quod plus essent accepturi : acceperunt autem et ipsi singulos denarios.
Matthew 20 11 Et accipientes murmurabant adversus patremfamilias,
Matthew 20 12 dicentes : Hi novissimi una hora fecerunt, et pares illos nobis fecisti, qui portavimus pondus diei, et æstus.
Matthew 20 13 At ille respondens uni eorum, dixit : Amice, non facio tibi injuriam : nonne ex denario convenisti mecum ?
Matthew 20 14 Tolle quod tuum est, et vade : volo autem et huic novissimo dare sicut et tibi.
Matthew 20 15 Aut non licet mihi quod volo, facere ? an oculus tuus nequam est, quia ego bonus sum ?
Matthew 20 16 Sic erunt novissimi primi, et primi novissimi. Multi enim sunt vocati, pauci vero electi.
Matthew 20 17 Et ascendens Jesus Jerosolymam, assumpsit duodecim discipulos secreto, et ait illis :
Matthew 20 18 Ecce ascendimus Jerosolymam, et Filius hominis tradetur principibus sacerdotum, et scribis, et condemnabunt eum morte,
Matthew 20 19 et tradent eum gentibus ad illudendum, et flagellandum, et crucifigendum, et tertia die resurget.
Matthew 20 20 Tunc accessit ad eum mater filiorum Zebedæi cum filiis suis, adorans et petens aliquid ab eo.
Matthew 20 21 Qui dixit ei : Quid vis ? Ait illi : Dic ut sedeant hi duo filii mei, unus ad dexteram tuam, et unus ad sinistram in regno tuo.
Matthew 20 22 Respondens autem Jesus, dixit : Nescitis quid petatis. Potestis bibere calicem, quem ego bibiturus sum ? Dicunt ei : Possumus.
Matthew 20 23 Ait illis : Calicem quidem meum bibetis : sedere autem ad dexteram meam vel sinistram non est meum dare vobis, sed quibus paratum est a Patre meo.
Matthew 20 24 Et audientes decem, indignati sunt de duobus fratribus.
Matthew 20 25 Jesus autem vocavit eos ad se, et ait : Scitis quia principes gentium dominantur eorum : et qui majores sunt, potestatem exercent in eos.
Matthew 20 26 Non ita erit inter vos : sed quicumque voluerit inter vos major fieri, sit vester minister :
Matthew 20 27 et qui voluerit inter vos primus esse, erit vester servus.
Matthew 20 28 Sicut Filius hominis non venit ministrari, sed ministrare, et dare animam suam redemptionem pro multis.
Matthew 20 29 Et egredientibus illis ab Jericho, secuta est eum turba multa,
Matthew 20 30 et ecce duo cæci sedentes secus viam audierunt quia Jesus transiret : et clamaverunt, dicentes : Domine, miserere nostri, fili David.
Matthew 20 31 Turba autem increpabat eos ut tacerent. At illi magis clamabant, dicentes : Domine, miserere nostri, fili David.
Matthew 20 32 Et stetit Jesus, et vocavit eos, et ait : Quid vultis ut faciam vobis ?
Matthew 20 33 Dicunt illi : Domine, ut aperiantur oculi nostri.
Matthew 20 34 Misertus autem eorum Jesus, tetigit oculos eorum. Et confestim viderunt, et secuti sunt eum.
Matthew 21 1 Et cum appropinquassent Jerosolymis, et venissent Bethphage ad montem Oliveti : tunc Jesus misit duos discipulos,
Matthew 21 2 dicens eis : Ite in castellum, quod contra vos est, et statim invenietis asinam alligatam, et pullum cum ea : solvite, et adducite mihi :
Matthew 21 3 et si quis vobis aliquid dixerit, dicite quia Dominus his opus habet : et confestim dimittet eos.
Matthew 21 4 Hoc autem totum factum est, ut adimpleretur quod dictum est per prophetam dicentem :
Matthew 21 5 Dicite filiæ Sion : Ecce rex tuus venit tibi mansuetus, sedens super asinam, et pullum filium subjugalis.
Matthew 21 6 Euntes autem discipuli fecerunt sicut præcepit illis Jesus.
Matthew 21 7 Et adduxerunt asinam, et pullum : et imposuerunt super eos vestimenta sua, et eum desuper sedere fecerunt.
Matthew 21 8 Plurima autem turba straverunt vestimenta sua in via : alii autem cædebant ramos de arboribus, et sternebant in via :
Matthew 21 9 turbæ autem, quæ præcedebant, et quæ sequebantur, clamabant, dicentes : Hosanna filio David : benedictus, qui venit in nomine Domini : hosanna in altissimis.
Matthew 21 10 Et cum intrasset Jerosolymam, commota est universa civitas, dicens : Quis est hic ?
Matthew 21 11 Populi autem dicebant : Hic est Jesus propheta a Nazareth Galilææ.
Matthew 21 12 Et intravit Jesus in templum Dei, et ejiciebat omnes vendentes et ementes in templo, et mensas numulariorum, et cathedras vendentium columbas evertit :
Matthew 21 13 et dicit eis : Scriptum est : Domus mea domus orationis vocabitur : vos autem fecistis illam speluncam latronum.
Matthew 21 14 Et accesserunt ad eum cæci, et claudi in templo : et sanavit eos.
Matthew 21 15 Videntes autem principes sacerdotum et scribæ mirabilia quæ fecit, et pueros clamantes in templo, et dicentes : Hosanna filio David : indignati sunt,
Matthew 21 16 et dixerunt ei : Audis quid isti dicunt ? Jesus autem dixit eis : Utique. Numquam legistis : Quia ex ore infantium et lactentium perfecisti laudem ?
Matthew 21 17 Et relictis illis, abiit foras extra civitatem in Bethaniam : ibique mansit.
Matthew 21 18 Mane autem revertens in civitatem, esuriit.
Matthew 21 19 Et videns fici arborem unam secus viam, venit ad eam : et nihil invenit in ea nisi folia tantum, et ait illi : Numquam ex te fructus nascatur in sempiternum. Et arefacta est continuo ficulnea.
Matthew 21 20 Et videntes discipuli, mirati sunt, dicentes : Quomodo continuo aruit ?
Matthew 21 21 Respondens autem Jesus, ait eis : Amen dico vobis, si habueritis fidem, et non hæsitaveritis, non solum de ficulnea facietis, sed et si monti huic dixeritis : Tolle, et jacta te in mare, fiet.
Matthew 21 22 Et omnia quæcumque petieritis in oratione credentes, accipietis.
Matthew 21 23 Et cum venisset in templum, accesserunt ad eum docentem principes sacerdotum, et seniores populi, dicentes : In qua potestate hæc facis ? et quis tibi dedit hanc potestatem ?
Matthew 21 24 Respondens Jesus dixit eis : Interrogabo vos et ego unum sermonem : quem si dixeritis mihi, et ego vobis dicam in qua potestate hæc facio.
Matthew 21 25 Baptismus Joannis unde erat ? e cælo, an ex hominibus ? At illi cogitabant inter se, dicentes :
Matthew 21 26 Si dixerimus, e cælo, dicet nobis : Quare ergo non credidistis illi ? Si autem dixerimus, ex hominibus, timemus turbam : omnes enim habebant Joannem sicut prophetam.
Matthew 21 27 Et respondentes Jesu, dixerunt : Nescimus. Ait illis et ipse : Nec ego dico vobis in qua potestate hæc facio.
Matthew 21 28 Quid autem vobis videtur ? Homo quidam habebat duos filios, et accedens ad primum, dixit : Fili, vade hodie, operare in vinea mea.
Matthew 21 29 Ille autem respondens, ait : Nolo. Postea autem, pœnitentia motus, abiit.
Matthew 21 30 Accedens autem ad alterum, dixit similiter. At ille respondens, ait : Eo, domine, et non ivit :
Matthew 21 31 quis ex duobus fecit voluntatem patris ? Dicunt ei : Primus. Dicit illis Jesus : Amen dico vobis, quia publicani et meretrices præcedent vos in regnum Dei.
Matthew 21 32 Venit enim ad vos Joannes in via justitiæ, et non credidistis ei : publicani autem et meretrices crediderunt ei : vos autem videntes nec pœnitentiam habuistis postea, ut crederetis ei.
Matthew 21 33 Aliam parabolam audite : Homo erat paterfamilias, qui plantavit vineam, et sepem circumdedit ei, et fodit in ea torcular, et ædificavit turrim, et locavit eam agricolis, et peregre profectus est.
Matthew 21 34 Cum autem tempus fructuum appropinquasset, misit servos suos ad agricolas, ut acciperent fructus ejus.
Matthew 21 35 Et agricolæ, apprehensis servis ejus, alium ceciderunt, alium occiderunt, alium vero lapidaverunt.
Matthew 21 36 Iterum misit alios servos plures prioribus, et fecerunt illis similiter.
Matthew 21 37 Novissime autem misit ad eos filium suum, dicens : Verebuntur filium meum.
Matthew 21 38 Agricolæ autem videntes filium dixerunt intra se : Hic est hæres, venite, occidamus eum, et habebimus hæreditatem ejus.
Matthew 21 39 Et apprehensum eum ejecerunt extra vineam, et occiderunt.
Matthew 21 40 Cum ergo venerit dominus vineæ, quid faciet agricolis illis ?
Matthew 21 41 Aiunt illi : Malos male perdet : et vineam suam locabit aliis agricolis, qui reddant ei fructum temporibus suis.
Matthew 21 42 Dicit illis Jesus : Numquam legistis in Scripturis : Lapidem quem reprobaverunt ædificantes, hic factus est in caput anguli : a Domino factum est istud, et est mirabile in oculis nostris ?
Matthew 21 43 Ideo dico vobis, quia auferetur a vobis regnum Dei, et dabitur genti facienti fructus ejus.
Matthew 21 44 Et qui ceciderit super lapidem istum, confringetur : super quem vero ceciderit, conteret eum.
Matthew 21 45 Et cum audissent principes sacerdotum et pharisæi parabolas ejus, cognoverunt quod de ipsis diceret.
Matthew 21 46 Et quærentes eum tenere, timuerunt turbas : quoniam sicut prophetam eum habebant.
Matthew 22 1 Et respondens Jesus, dixit iterum in parabolis eis, dicens :
Matthew 22 2 Simile factum est regnum cælorum homini regi, qui fecit nuptias filio suo.
Matthew 22 3 Et misit servos suos vocare invitatos ad nuptias, et nolebant venire.
Matthew 22 4 Iterum misit alios servos, dicens : Dicite invitatis : Ecce prandium meum paravi, tauri mei et altilia occisa sunt, et omnia parata : venite ad nuptias.
Matthew 22 5 Illi autem neglexerunt : et abierunt, alius in villam suam, alius vero ad negotiationem suam :
Matthew 22 6 reliqui vero tenuerunt servos ejus, et contumeliis affectos occiderunt.
Matthew 22 7 Rex autem cum audisset, iratus est : et missis exercitibus suis, perdidit homicidas illos, et civitatem illorum succendit.
Matthew 22 8 Tunc ait servis suis : Nuptiæ quidem paratæ sunt, sed qui invitati erant, non fuerunt digni :
Matthew 22 9 ite ergo ad exitus viarum, et quoscumque inveneritis, vocate ad nuptias.
Matthew 22 10 Et egressi servi ejus in vias, congregaverunt omnes quos invenerunt, malos et bonos : et impletæ sunt nuptiæ discumbentium.
Matthew 22 11 Intravit autem rex ut viderent discumbentes, et vidit ibi hominem non vestitum veste nuptiali.
Matthew 22 12 Et ait illi : Amice, quomodo huc intrasti non habens vestem nuptialem ? At ille obmutavit.
Matthew 22 13 Tunc dicit rex ministris : Ligatis manibus et pedibus ejus, mittite eum in tenebras exteriores : ibi erit fletus et stridor dentium.
Matthew 22 14 Multi enim sunt vocati, pauci vero electi.
Matthew 22 15 Tunc abeuntes pharisæi, consilium inierunt ut caperent eum in sermone.
Matthew 22 16 Et mittunt ei discipulos suos cum Herodianis, dicentes : Magister, scimus quia verax es, et viam Dei in veritate doces, et non est tibi cura de aliquo : non enim respicis personam hominum :
Matthew 22 17 dic ergo nobis quid tibi videtur, licet censum dare Cæsari, an non ?
Matthew 22 18 Cognita autem Jesus nequitia eorum, ait : Quid me tentatis hypocritæ ?
Matthew 22 19 Ostendite mihi numisma census. At illi obtulerunt ei denarium.
Matthew 22 20 Et ait illis Jesus : Cujus est imago hæc, et superscriptio ?
Matthew 22 21 Dicunt ei : Cæsaris. Tunc ait illis : Reddite ergo quæ sunt Cæsaris, Cæsari : et quæ sunt Dei, Deo.
Matthew 22 22 Et audientes mirati sunt, et relicto eo abierunt.
Matthew 22 23 In illo die accesserunt ad eum sadducæi, qui dicunt non esse resurrectionem : et interrogaverunt eum,
Matthew 22 24 dicentes : Magister, Moyses dixit : Si quis mortuus fuerit non habens filium, ut ducat frater ejus uxorem illius, et suscitet semen fratri suo.
Matthew 22 25 Erant autem apud nos septem fratres : et primus, uxore ducta, defunctus est : et non habens semen, reliquit uxorem suam fratri suo.
Matthew 22 26 Similiter secundus, et tertius usque ad septimum.
Matthew 22 27 Novissime autem omnium et mulier defuncta est.
Matthew 22 28 In resurrectione ergo cujus erit de septem uxor ? omnes enim habuerunt eam.
Matthew 22 29 Respondens autem Jesus, ait illis : Erratis nescientes Scripturas, neque virtutem Dei.
Matthew 22 30 In resurrectione enim neque nubent, neque nubentur : sed erunt sicut angeli Dei in cælo.
Matthew 22 31 De resurrectione autem mortuorum non legistis quod dictum est a Deo dicente vobis :
Matthew 22 32 Ego sum Deus Abraham, et Deus Isaac, et Deus Jacob ? Non est Deus mortuorum, sed viventium.
Matthew 22 33 Et audientes turbæ, mirabantur in doctrina ejus.
Matthew 22 34 Pharisæi autem audientes quod silentium imposuisset sadducæis, convenerunt in unum :
Matthew 22 35 et interrogavit eum unus ex eis legis doctor, tentans eum :
Matthew 22 36 Magister, quod est mandatum magnum in lege ?
Matthew 22 37 Ait illi Jesus : Diliges Dominum Deum tuum ex toto corde tuo, et in tota anima tua, et in tota mente tua.
Matthew 22 38 Hoc est maximum, et primum mandatum.
Matthew 22 39 Secundum autem simile est huic : Diliges proximum tuum, sicut teipsum.
Matthew 22 40 In his duobus mandatis universa lex pendet, et prophetæ.
Matthew 22 41 Congregatis autem pharisæis, interrogavit eos Jesus,
Matthew 22 42 dicens : Quid vobis videtur de Christo ? cujus filius est ? Dicunt ei : David.
Matthew 22 43 Ait illis : Quomodo ergo David in spiritu vocat eum Dominum, dicens :
Matthew 22 44 Dixit Dominus Domino meo : Sede a dextris meis, donec ponam inimicos tuos scabellum pedum tuorum ?
Matthew 22 45 Si ergo David vocat eum Dominum, quomodo filius ejus est ?
Matthew 22 46 Et nemo poterat ei respondere verbum : neque ausus fuit quisquam ex illa die eum amplius interrogare.
Matthew 23 1 Tunc Jesus locutus est ad turbas, et ad discipulos suos,
Matthew 23 2 dicens : Super cathedram Moysi sederunt scribæ et pharisæi.
Matthew 23 3 Omnia ergo quæcumque dixerint vobis, servate, et facite : secundum opera vero eorum nolite facere : dicunt enim, et non faciunt.
Matthew 23 4 Alligant enim onera gravia, et importabilia, et imponunt in humeros hominum : digito autem suo nolunt ea movere.
Matthew 23 5 Omnia vero opera sua faciunt ut videantur ab hominibus : dilatant enim phylacteria sua, et magnificant fimbrias.
Matthew 23 6 Amant autem primos recubitus in cœnis, et primas cathedras in synagogis,
Matthew 23 7 et salutationes in foro, et vocari ab hominibus Rabbi.
Matthew 23 8 Vos autem nolite vocari Rabbi : unus est enim magister vester, omnes autem vos fratres estis.
Matthew 23 9 Et patrem nolite vocare vobis super terram : unus est enim pater vester qui in cælis est.
Matthew 23 10 Nec vocemini magistri : quia magister vester unus est, Christus.
Matthew 23 11 Qui major est vestrum, erit minister vester.
Matthew 23 12 Qui autem se exaltaverit, humiliabitur : et qui se humiliaverit, exaltabitur.
Matthew 23 13 Væ autem vobis scribæ et pharisæi hypocritæ, quia clauditis regnum cælorum ante homines ! vos enim non intratis, nec introëuntes sinitis intrare.
Matthew 23 14 Væ vobis scribæ et pharisæi hypocritæ, quia comeditis domos viduarum, orationes longas orantes ! propter hoc amplius accipietis judicium.
Matthew 23 15 Væ vobis scribæ et pharisæi hypocritæ, quia circuitis mare, et aridam, ut faciatis unum proselytum, et cum fuerit factus, facitis eum filium gehennæ duplo quam vos.
Matthew 23 16 Væ vobis duces cæci, qui dicitis : Quicumque juraverit per templum, nihil est : qui autem juraverit in auro templo, debet.
Matthew 23 17 Stulti et cæci : quid enim majus est ? aurum, an templum, quod sanctificat aurum ?
Matthew 23 18 Et quicumque juraverit in altari, nihil est : quicumque autem juraverit in dono, quod est super illud, debet.
Matthew 23 19 Cæci : quid enim majus est, donum, an altare, quod sanctificat donum ?
Matthew 23 20 Qui ergo jurat in altari, jurat in eo, et in omnibus quæ super illud sunt.
Matthew 23 21 Et quicumque juraverit in templo, jurat in illo, et in eo qui habitat in ipso :
Matthew 23 22 et qui jurat in cælo, jurat in throno Dei, et in eo qui sedet super eum.
Matthew 23 23 Væ vobis scribæ et pharisæi hypocritæ, qui decimatis mentham, et anethum, et cyminum, et reliquistis quæ graviora sunt legis, judicium, et misericordiam, et fidem ! hæc oportuit facere, et illa non omittere.
Matthew 23 24 Duces cæci, excolantes culicem, camelum autem glutientes.
Matthew 23 25 Væ vobis scribæ et pharisæi hypocritæ, quia mundatis quod deforis est calicis et paropsidis ; intus autem pleni estis rapina et immunditia !
Matthew 23 26 Pharisæe cæce, munda prius quod intus est calicis, et paropsidis, ut fiat id, quod deforis est, mundum.
Matthew 23 27 Væ vobis scribæ et pharisæi hypocritæ, quia similes estis sepulchris dealbatis, quæ a foris parent hominibus speciosa, intus vero pleni sunt ossibus mortuorum, et omni spurcitia !
Matthew 23 28 Sic et vos a foris quidem paretis hominibus justi : intus autem pleni estis hypocrisi et iniquitate.
Matthew 23 29 Væ vobis scribæ et pharisæi hypocritæ, qui ædificatis sepulchra prophetarum, et ornatis monumenta justorum,
Matthew 23 30 et dicitis : Si fuissemus in diebus patrum nostrorum, non essemus socii eorum in sanguine prophetarum !
Matthew 23 31 itaque testimonio estis vobismetipsis, quia filii estis eorum, qui prophetas occiderunt.
Matthew 23 32 Et vos implete mensuram patrum vestrorum.
Matthew 23 33 Serpentes genimina viperarum, quomodo fugietis a judicio gehennæ ?
Matthew 23 34 Ideo ecce ego mitto ad vos prophetas, et sapientes, et scribas, et ex illis occidetis, et crucifigetis, et ex eis flagellabitis in synagogis vestris, et persequemini de civitate in civitatem :
Matthew 23 35 ut veniat super vos omnis sanguis justus, qui effusus est super terram, a sanguine Abel justi usque ad sanguinem Zachariæ, filii Barachiæ, quem occidistis inter templum et altare.
Matthew 23 36 Amen dico vobis, venient hæc omnia super generationem istam.
Matthew 23 37 Jerusalem, Jerusalem, quæ occidis prophetas, et lapidas eos, qui ad te missi sunt, quoties volui congregare filios tuos, quemadmodum gallina congregat pullos suos sub alas, et noluisti ?
Matthew 23 38 Ecce relinquetur vobis domus vestra deserta.
Matthew 23 39 Dico enim vobis, non me videbitis amodo, donec dicatis : Benedictus, qui venit in nomine Domini.
Matthew 24 1 Et egressus Jesus de templo, ibat. Et accesserunt discipuli ejus, ut ostenderent ei ædificationes templi.
Matthew 24 2 Ipse autem respondens dixit illis : Videtis hæc omnia ? amen dico vobis, non relinquetur hic lapis super lapidem, qui non destruatur.
Matthew 24 3 Sedente autem eo super montem Oliveti, accesserunt ad eum discipuli secreto, dicentes : Dic nobis, quando hæc erunt ? et quod signum adventus tui, et consummationis sæculi ?
Matthew 24 4 Et respondens Jesus, dixit eis : Videte ne quis vos seducat :
Matthew 24 5 multi enim venient in nomine meo, dicentes : Ego sum Christus : et multos seducent.
Matthew 24 6 Audituri enim estis prælia, et opiniones præliorum. Videte ne turbemini : oportet enim hæc fieri, sed nondum est finis :
Matthew 24 7 consurget enim gens in gentem, et regnum in regnum, et erunt pestilentiæ, et fames, et terræmotus per loca :
Matthew 24 8 hæc autem omnia initia sunt dolorum.
Matthew 24 9 Tunc tradent vos in tribulationem, et occident vos : et eritis odio omnibus gentibus propter nomen meum.
Matthew 24 10 Et tunc scandalizabuntur multi, et invicem tradent, et odio habebunt invicem.
Matthew 24 11 Et multi pseudoprophetæ surgent, et seducent multos.
Matthew 24 12 Et quoniam abundavit iniquitas, refrigescet caritas multorum :
Matthew 24 13 qui autem perseveraverit usque in finem, hic salvus erit.
Matthew 24 14 Et prædicabitur hoc Evangelium regni in universo orbe, in testimonium omnibus gentibus : et tunc veniet consummatio.
Matthew 24 15 Cum ergo videritis abominationem desolationis, quæ dicta est a Daniele propheta, stantem in loco sancto, qui legit, intelligat :
Matthew 24 16 tunc qui in Judæa sunt, fugiant ad montes :
Matthew 24 17 et qui in tecto, non descendat tollere aliquid de domo sua :
Matthew 24 18 et qui in agro, non revertatur tollere tunicam suam.
Matthew 24 19 Væ autem prægnantibus et nutrientibus in illis diebus !
Matthew 24 20 Orate autem ut non fiat fuga vestra in hieme, vel sabbato :
Matthew 24 21 erit enim tunc tribulatio magna, qualis non fuit ab initio mundi usque modo, neque fiet.
Matthew 24 22 Et nisi breviati fuissent dies illi, non fieret salva omnis caro : sed propter electos breviabuntur dies illi.
Matthew 24 23 Tunc si quis vobis dixerit : Ecce hic est Christus, aut illic : nolite credere.
Matthew 24 24 Surgent enim pseudochristi, et pseudoprophetæ : et dabunt signa magna, et prodigia, ita ut in errorem inducantur (si fieri potest) etiam electi.
Matthew 24 25 Ecce prædixi vobis.
Matthew 24 26 Si ergo dixerint vobis : Ecce in deserto est, nolite exire ; Ecce in penetralibus, nolite credere.
Matthew 24 27 Sicut enim fulgur exit ab oriente, et paret usque in occidentem : ita erit et adventus Filii hominis.
Matthew 24 28 Ubicumque fuerit corpus, illic congregabuntur et aquilæ.
Matthew 24 29 Statim autem post tribulationem dierum illorum sol obscurabitur, et luna non dabit lumen suum, et stellæ cadent de cælo, et virtutes cælorum commovebuntur :
Matthew 24 30 et tunc parebit signum Filii hominis in cælo : et tunc plangent omnes tribus terræ : et videbunt Filium hominis venientem in nubibus cæli cum virtute multa et majestate.
Matthew 24 31 Et mittet angelos suos cum tuba, et voce magna : et congregabunt electos ejus a quatuor ventis, a summis cælorum usque ad terminos eorum.
Matthew 24 32 Ab arbore autem fici discite parabolam : cum jam ramus ejus tener fuerit, et folia nata, scitis quia prope est æstas :
Matthew 24 33 ita et vos cum videritis hæc omnia, scitote quia prope est, in januis.
Matthew 24 34 Amen dico vobis, quia non præteribit generatio hæc, donec omnia hæc fiant.
Matthew 24 35 Cælum et terra transibunt, verba autem mea non præteribunt.
Matthew 24 36 De die autem illa et hora nemo scit, neque angeli cælorum, nisi solus Pater.
Matthew 24 37 Sicut autem in diebus Noë, ita erit et adventus Filii hominis :
Matthew 24 38 sicut enim erant in diebus ante diluvium comedentes et bibentes, nubentes et nuptum tradentes, usque ad eum diem, quo intravit Noë in arcam,
Matthew 24 39 et non cognoverunt donec venit diluvium, et tulit omnes : ita erit et adventus Filii hominis.
Matthew 24 40 Tunc duo erunt in agro : unus assumetur, et unus relinquetur.
Matthew 24 41 Duæ molentes in mola : una assumetur, et una relinquetur.
Matthew 24 42 Vigilate ergo, quia nescitis qua hora Dominus vester venturus sit.
Matthew 24 43 Illud autem scitote, quoniam si sciret paterfamilias qua hora fur venturus esset, vigilaret utique, et non sineret perfodi domum suam.
Matthew 24 44 Ideo et vos estote parati : quia qua nescitis hora Filius hominis venturus est.
Matthew 24 45 Quis, putas, est fidelis servus, et prudens, quem constituit dominus suus super familiam suam ut det illis cibum in tempore ?
Matthew 24 46 Beatus ille servus, quem cum venerit dominus ejus, invenerit sic facientem.
Matthew 24 47 Amen dico vobis, quoniam super omnia bona sua constituet eum.
Matthew 24 48 Si autem dixerit malus servus ille in corde suo : Moram fecit dominus meus venire :
Matthew 24 49 et cœperit percutere conservos suos, manducet autem et bibat cum ebriosis :
Matthew 24 50 veniet dominus servi illius in die qua non sperat, et hora qua ignorat :
Matthew 24 51 et dividet eum, partemque ejus ponet cum hypocritis : illic erit fletus et stridor dentium.
Matthew 25 1 Tunc simile erit regnum cælorum decem virginibus : quæ accipientes lampades suas exierunt obviam sponso et sponsæ.
Matthew 25 2 Quinque autem ex eis erant fatuæ, et quinque prudentes :
Matthew 25 3 sed quinque fatuæ, acceptis lampadibus, non sumpserunt oleum secum :
Matthew 25 4 prudentes vero acceperunt oleum in vasis suis cum lampadibus.
Matthew 25 5 Moram autem faciente sponso, dormitaverunt omnes et dormierunt.
Matthew 25 6 Media autem nocte clamor factus est : Ecce sponsus venit, exite obviam ei.
Matthew 25 7 Tunc surrexerunt omnes virgines illæ, et ornaverunt lampades suas.
Matthew 25 8 Fatuæ autem sapientibus dixerunt : Date nobis de oleo vestro, quia lampades nostræ extinguuntur.
Matthew 25 9 Responderunt prudentes, dicentes : Ne forte non sufficiat nobis, et vobis, ite potius ad vendentes, et emite vobis.
Matthew 25 10 Dum autem irent emere, venit sponsus : et quæ paratæ erant, intraverunt cum eo ad nuptias, et clausa est janua.
Matthew 25 11 Novissime vero veniunt et reliquæ virgines, dicentes : Domine, domine, aperi nobis.
Matthew 25 12 At ille respondens, ait : Amen dico vobis, nescio vos.
Matthew 25 13 Vigilate itaque, quia nescitis diem, neque horam.
Matthew 25 14 Sicut enim homo peregre proficiscens, vocavit servos suos, et tradidit illis bona sua.
Matthew 25 15 Et uni dedit quinque talenta, alii autem duo, alii vero unum, unicuique secundum propriam virtutem : et profectus est statim.
Matthew 25 16 Abiit autem qui quinque talenta acceperat, et operatus est in eis, et lucratus est alia quinque.
Matthew 25 17 Similiter et qui duo acceperat, lucratus est alia duo.
Matthew 25 18 Qui autem unum acceperat, abiens fodit in terram, et abscondit pecuniam domini sui.
Matthew 25 19 Post multum vero temporis venit dominus servorum illorum, et posuit rationem cum eis.
Matthew 25 20 Et accedens qui quinque talenta acceperat, obtulit alia quinque talenta, dicens : Domine, quinque talenta tradidisti mihi, ecce alia quinque superlucratus sum.
Matthew 25 21 Ait illi dominus ejus : Euge serve bone, et fidelis : quia super pauca fuisti fidelis, super multa te constituam ; intra in gaudium domini tui.
Matthew 25 22 Accessit autem et qui duo talenta acceperat, et ait : Domine, duo talenta tradidisti mihi, ecce alia duo lucratus sum.
Matthew 25 23 Ait illi dominus ejus : Euge serve bone, et fidelis : quia super pauca fuisti fidelis, super multa te constituam ; intra in gaudium domini tui.
Matthew 25 24 Accedens autem et qui unum talentum acceperat, ait : Domine, scio quia homo durus es ; metis ubi non seminasti, et congregas ubi non sparsisti :
Matthew 25 25 et timens abii, et abscondi talentum tuum in terra : ecce habes quod tuum est.
Matthew 25 26 Respondens autem dominus ejus, dixit ei : Serve male, et piger, sciebas quia meto ubi non semino, et congrego ubi non sparsi :
Matthew 25 27 oportuit ergo te committere pecuniam meam numulariis, et veniens ego recepissem utique quod meum est cum usura.
Matthew 25 28 Tollite itaque ab eo talentum, et date ei qui habet decem talenta :
Matthew 25 29 omni enim habenti dabitur, et abundabit : ei autem qui non habet, et quod videtur habere, auferetur ab eo.
Matthew 25 30 Et inutilem servum ejicite in tenebras exteriores : illic erit fletus, et stridor dentium.
Matthew 25 31 Cum autem venerit Filius hominis in majestate sua, et omnes angeli cum eo, tunc sedebit super sedem majestatis suæ :
Matthew 25 32 et congregabuntur ante eum omnes gentes, et separabit eos ab invicem, sicut pastor segregat oves ab hædis :
Matthew 25 33 et statuet oves quidem a dextris suis, hædos autem a sinistris.
Matthew 25 34 Tunc dicet rex his qui a dextris ejus erunt : Venite benedicti Patris mei, possidete paratum vobis regnum a constitutione mundi :
Matthew 25 35 esurivi enim, et dedistis mihi manducare : sitivi, et dedistis mihi bibere : hospes eram, et collegistis me :
Matthew 25 36 nudus, et cooperuistis me : infirmus, et visitastis me : in carcere eram, et venistis ad me.
Matthew 25 37 Tunc respondebunt ei justi, dicentes : Domine, quando te vidimus esurientem, et pavimus te : sitientem, et dedimus tibi potum ?
Matthew 25 38 quando autem te vidimus hospitem, et collegimus te : aut nudum, et cooperuimus te ?
Matthew 25 39 aut quando te vidimus infirmum, aut in carcere, et venimus ad te ?
Matthew 25 40 Et respondens rex, dicet illis : Amen dico vobis, quamdiu fecistis uni ex his fratribus meis minimis, mihi fecistis.
Matthew 25 41 Tunc dicet et his qui a sinistris erunt : Discedite a me maledicti in ignem æternum, qui paratus est diabolo, et angelis ejus :
Matthew 25 42 esurivi enim, et non dedistis mihi manducare : sitivi, et non desistis mihi potum :
Matthew 25 43 hospes eram, et non collegistis me : nudus, et non cooperuistis me : infirmus, et in carcere, et non visitastis me.
Matthew 25 44 Tunc respondebunt ei et ipsi, dicentes : Domine, quando te vidimus esurientem, aut sitientem, aut hospitem, aut nudum, aut infirmum, aut in carcere, et non ministravimus tibi ?
Matthew 25 45 Tunc respondebit illis, dicens : Amen dico vobis : Quamdiu non fecistis uni de minoribus his, nec mihi fecistis.
Matthew 25 46 Et ibunt hi in supplicium æternum : justi autem in vitam æternam.
Matthew 26 1 Et factum est : cum consummasset Jesus sermones hos omnes, dixit discipulis suis :
Matthew 26 2 Scitis quia post biduum Pascha fiet, et Filius hominis tradetur ut crucifigatur.
Matthew 26 3 Tunc congregati sunt principes sacerdotum, et seniores populi, in atrium principis sacerdotum, qui dicebatur Caiphas :
Matthew 26 4 et consilium fecerunt ut Jesum dolo tenerent, et occiderent.
Matthew 26 5 Dicebant autem : Non in die festo, ne forte tumultus fieret in populo.
Matthew 26 6 Cum autem Jesus esset in Bethania in domo Simonis leprosi,
Matthew 26 7 accessit ad eum mulier habens alabastrum unguenti pretiosi, et effudit super caput ipsius recumbentis.
Matthew 26 8 Videntes autem discipuli, indignati sunt, dicentes : Ut quid perditio hæc ?
Matthew 26 9 potuit enim istud venundari multo, et dari pauperibus.
Matthew 26 10 Sciens autem Jesus, ait illis : Quid molesti estis huic mulieri ? opus enim bonum operata est in me.
Matthew 26 11 Nam semper pauperes habetis vobiscum : me autem non semper habetis.
Matthew 26 12 Mittens enim hæc unguentum hoc in corpus meum, ad sepeliendum me fecit.
Matthew 26 13 Amen dico vobis, ubicumque prædicatum fuerit hoc Evangelium in toto mundo, dicetur et quod hæc fecit in memoriam ejus.
Matthew 26 14 Tunc abiit unus de duodecim, qui dicebatur Judas Iscariotes, ad principes sacerdotum :
Matthew 26 15 et ait illis : Quid vultis mihi dare, et ego vobis eum tradam ? At illi constituerunt ei triginta argenteos.
Matthew 26 16 Et exinde quærebat opportunitatem ut eum traderet.
Matthew 26 17 Prima autem die azymorum accesserunt discipuli ad Jesum, dicentes : Ubi vis paremus tibi comedere Pascha ?
Matthew 26 18 At Jesus dixit : Ite in civitatem ad quemdam, et dicite ei : Magister dicit : Tempus meum prope est, apud te facio Pascha cum discipulis meis.
Matthew 26 19 Et fecerunt discipuli sicut constituit illis Jesus, et paraverunt Pascha.
Matthew 26 20 Vespere autem facto, discumbebat cum duodecim discipulis suis.
Matthew 26 21 Et edentibus illis, dixit : Amen dico vobis, quia unus vestrum me traditurus est.
Matthew 26 22 Et contristati valde, cœperunt singuli dicere : Numquid ego sum Domine ?
Matthew 26 23 At ipse respondens, ait : Qui intingit mecum manum in paropside, hic me tradet.
Matthew 26 24 Filius quidem hominis vadit, sicut scriptum est de illo : væ autem homini illi, per quem Filius hominis tradetur ! bonum erat ei, si natus non fuisset homo ille.
Matthew 26 25 Respondens autem Judas, qui tradidit eum, dixit : Numquid ego sum Rabbi ? Ait illi : Tu dixisti.
Matthew 26 26 Cœnantibus autem eis, accepit Jesus panem, et benedixit, ac fregit, deditque discipulis suis, et ait : Accipite, et comedite : hoc est corpus meum.
Matthew 26 27 Et accipiens calicem, gratias egit : et dedit illis, dicens : Bibite ex hoc omnes.
Matthew 26 28 Hic est enim sanguis meus novi testamenti, qui pro multis effundetur in remissionem peccatorum.
Matthew 26 29 Dico autem vobis : non bibam amodo de hoc genimine vitis usque in diem illum, cum illud bibam vobiscum novum in regno Patris mei.
Matthew 26 30 Et hymno dicto, exierunt in montem Oliveti.
Matthew 26 31 Tunc dicit illis Jesus : Omnes vos scandalum patiemini in me in ista nocte. Scriptum est enim : Percutiam pastorem, et dispergentur oves gregis.
Matthew 26 32 Postquam autem resurrexero, præcedam vos in Galilæam.
Matthew 26 33 Respondens autem Petrus, ait illi : Et si omnes scandalizati fuerint in te, ego numquam scandalizabor.
Matthew 26 34 Ait illi Jesus : Amen dico tibi, quia in hac nocte, antequam gallus cantet, ter me negabis.
Matthew 26 35 Ait illi Petrus : Etiamsi oportuerit me mori tecum, non te negabo. Similiter et omnes discipuli dixerunt.
Matthew 26 36 Tunc venit Jesus cum illis in villam, quæ dicitur Gethsemani, et dixit discipulis suis : Sedete hic donec vadam illuc, et orem.
Matthew 26 37 Et assumpto Petro, et duobus filiis Zebedæi, cœpit contristari et mœstus esse.
Matthew 26 38 Tunc ait illis : Tristis est anima mea usque ad mortem : sustinete hic, et vigilate mecum.
Matthew 26 39 Et progressus pusillum, procidit in faciem suam, orans, et dicens : Pater mi, si possibile est, transeat a me calix iste : verumtamen non sicut ego volo, sed sicut tu.
Matthew 26 40 Et venit ad discipulos suos, et invenit eos dormientes, et dicit Petro : Sic non potuistis una hora vigilare mecum ?
Matthew 26 41 Vigilate, et orate ut non intretis in tentationem. Spiritus quidem promptus est, caro autem infirma.
Matthew 26 42 Iterum secundo abiit, et oravit, dicens : Pater mi, si non potest hic calix transire nisi bibam illum, fiat voluntas tua.
Matthew 26 43 Et venit iterum, et invenit eos dormientes : erant enim oculi eorum gravati.
Matthew 26 44 Et relictis illis, iterum abiit, et oravit tertio, eumdem sermonem dicens.
Matthew 26 45 Tunc venit ad discipulos suos, et dicit illis : Dormite jam, et requiescite : ecce appropinquavit hora, et Filius hominis tradetur in manus peccatorum.
Matthew 26 46 Surgite, eamus : ecce appropinquavit qui me tradet.
Matthew 26 47 Adhuc eo loquente, ecce Judas unus de duodecim venit, et cum eo turba multa cum gladiis et fustibus, missi a principibus sacerdotum, et senioribus populi.
Matthew 26 48 Qui autem tradidit eum, dedit illis signum, dicens : Quemcumque osculatus fuero, ipse est, tenete eum.
Matthew 26 49 Et confestim accedens ad Jesum, dixit : Ave Rabbi. Et osculatus est eum.
Matthew 26 50 Dixitque illi Jesus : Amice, ad quid venisti ? Tunc accesserunt, et manus injecerunt in Jesum, et tenuerunt eum.
Matthew 26 51 Et ecce unus ex his qui erant cum Jesu, extendens manum, exemit gladium suum, et percutiens servum principis sacerdotum amputavit auriculam ejus.
Matthew 26 52 Tunc ait illi Jesus : Converte gladium tuum in locum suum : omnes enim, qui acceperint gladium, gladio peribunt.
Matthew 26 53 An putas, quia non possum rogare patrem meum, et exhibebit mihi modo plusquam duodecim legiones angelorum ?
Matthew 26 54 Quomodo ergo implebuntur Scripturæ, quia sic oportet fieri ?
Matthew 26 55 In illa hora dixit Jesus turbis : Tamquam ad latronem existis cum gladiis et fustibus comprehendere me : quotidie apud vos sedebam docens in templo, et non me tenuistis.
Matthew 26 56 Hoc autem totum factum est, ut adimplerentur Scripturæ prophetarum. Tunc discipuli omnes, relicto eo, fugerunt.
Matthew 26 57 At illi tenentes Jesum, duxerunt ad Caipham principem sacerdotum, ubi scribæ et seniores convenerant.
Matthew 26 58 Petrus autem sequebatur eum a longe, usque in atrium principis sacerdotum. Et ingressus intro, sedebat cum ministris, ut videret finem.
Matthew 26 59 Principes autem sacerdotum, et omne concilium, quærebant falsum testimonium contra Jesum, ut eum morti traderent :
Matthew 26 60 et non invenerunt, cum multi falsi testes accessissent. Novissime autem venerunt duo falsi testes,
Matthew 26 61 et dixerunt : Hic dixit : Possum destruere templum Dei, et post triduum reædificare illud.
Matthew 26 62 Et surgens princeps sacerdotum, ait illi : Nihil respondes ad ea, quæ isti adversum te testificantur ?
Matthew 26 63 Jesus autem tacebat. Et princeps sacerdotum ait illi : Adjuro te per Deum vivum, ut dicas nobis si tu es Christus Filius Dei.
Matthew 26 64 Dicit illi Jesus : Tu dixisti. Verumtamen dico vobis, amodo videbitis Filium hominis sedentem a dextris virtutis Dei, et venientem in nubibus cæli.
Matthew 26 65 Tunc princeps sacerdotum scidit vestimenta sua, dicens : Blasphemavit : quid adhuc egemus testibus ? ecce nunc audistis blasphemiam :
Matthew 26 66 quid vobis videtur ? At illi respondentes dixerunt : Reus est mortis.
Matthew 26 67 Tunc exspuerunt in faciem ejus, et colaphis eum ceciderunt, alii autem palmas in faciem ejus dederunt,
Matthew 26 68 dicentes : Prophetiza nobis Christe, quis est qui te percussit ?
Matthew 26 69 Petrus vero sedebat foris in atrio : et accessit ad eum una ancilla, dicens : Et tu cum Jesu Galilæo eras.
Matthew 26 70 At ille negavit coram omnibus, dicens : Nescio quid dicis.
Matthew 26 71 Exeunte autem illo januam, vidit eum alia ancilla, et ait his qui erant ibi : Et hic erat cum Jesu Nazareno.
Matthew 26 72 Et iterum negavit cum juramento : Quia non novi hominem.
Matthew 26 73 Et post pusillum accesserunt qui stabant, et dixerunt Petro : Vere et tu ex illis es : nam et loquela tua manifestum te facit.
Matthew 26 74 Tunc cœpit detestari et jurare quia non novisset hominem. Et continuo gallus cantavit.
Matthew 26 75 Et recordatus est Petrus verbi Jesu, quod dixerat : Priusquam gallus cantet, ter me negabis. Et egressus foras, flevit amare.
Matthew 27 1 Mane autem facto, consilium inierunt omnes principes sacerdotum et seniores populi adversus Jesum, ut eum morti traderent.
Matthew 27 2 Et vinctum adduxerunt eum, et tradiderunt Pontio Pilato præsidi.
Matthew 27 3 Tunc videns Judas, qui eum tradidit, quod damnatus esset, pœnitentia ductus, retulit triginta argenteos principibus sacerdotum, et senioribus,
Matthew 27 4 dicens : Peccavi, tradens sanguinem justum. At illi dixerunt : Quid ad nos ? tu videris.
Matthew 27 5 Et projectis argenteis in templo, recessit : et abiens laqueo se suspendit.
Matthew 27 6 Principes autem sacerdotum, acceptis argenteis, dixerunt : Non licet eos mittere in corbonam : quia pretium sanguinis est.
Matthew 27 7 Consilio autem inito, emerunt ex illis agrum figuli, in sepulturam peregrinorum.
Matthew 27 8 Propter hoc vocatus est ager ille, Haceldama, hoc est, Ager sanguinis, usque in hodiernum diem.
Matthew 27 9 Tunc impletum est quod dictum est per Jeremiam prophetam, dicentem : Et acceperunt triginta argenteos pretium appretiati, quem appretiaverunt a filiis Israël :
Matthew 27 10 et dederunt eos in agrum figuli, sicut constituit mihi Dominus.
Matthew 27 11 Jesus autem stetit ante præsidem, et interrogavit eum præses, dicens : Tu es rex Judæorum ? Dicit illi Jesus : Tu dicis.
Matthew 27 12 Et cum accusaretur a principibus sacerdotum et senioribus, nihil respondit.
Matthew 27 13 Tunc dicit illi Pilatus : Non audis quanta adversum te dicunt testimonia ?
Matthew 27 14 Et non respondit ei ad ullum verbum, ita ut miraretur præses vehementer.
Matthew 27 15 Per diem autem solemnem consueverat præses populi dimittere unum vinctum, quem voluissent :
Matthew 27 16 habebat autem tunc vinctum insignem, qui dicebatur Barrabas.
Matthew 27 17 Congregatis ergo illis, dixit Pilatus : Quem vultis dimittam vobis : Barabbam, an Jesum, qui dicitur Christus ?
Matthew 27 18 Sciebat enim quod per invidiam tradidissent eum.
Matthew 27 19 Sedente autem illo pro tribunali, misit ad eum uxor ejus, dicens : Nihil tibi, et justo illi : multa enim passa sum hodie per visum propter eum.
Matthew 27 20 Principes autem sacerdotum et seniores persuaserunt populis ut peterent Barabbam, Jesum vero perderent.
Matthew 27 21 Respondens autem præses, ait illis : Quem vultis vobis de duobus dimitti ? At illi dixerunt : Barabbam.
Matthew 27 22 Dicit illis Pilatus : Quid igitur faciam de Jesu, qui dicitur Christus ?
Matthew 27 23 Dicunt omnes : Crucifigatur. Ait illis præses : Quid enim mali fecit ? At illi magis clamabant dicentes : Crucifigatur.
Matthew 27 24 Videns autem Pilatus quia nihil proficeret, sed magis tumultus fieret : accepta aqua, lavit manus coram populo, dicens : Innocens ego sum a sanguine justi hujus : vos videritis.
Matthew 27 25 Et respondens universus populus, dixit : Sanguis ejus super nos, et super filios nostros.
Matthew 27 26 Tunc dimisit illis Barabbam : Jesum autem flagellatum tradidit eis ut crucifigeretur.
Matthew 27 27 Tunc milites præsidis suscipientes Jesum in prætorium, congregaverunt ad eum universam cohortem :
Matthew 27 28 et exeuntes eum, chlamydem coccineam circumdederunt ei,
Matthew 27 29 et plectentes coronam de spinis, posuerunt super caput ejus, et arundinem in dextera ejus. Et genu flexo ante eum, illudebant ei, dicentes : Ave rex Judæorum.
Matthew 27 30 Et exspuentes in eum, acceperunt arundinem, et percutiebant caput ejus.
Matthew 27 31 Et postquam illuserunt ei, exuerunt eum chlamyde, et induerunt eum vestimentis ejus, et duxerunt eum ut crucifigerent.
Matthew 27 32 Exeuntes autem invenerunt hominem Cyrenæum, nomine Simonem : hunc angariaverunt ut tolleret crucem ejus.
Matthew 27 33 Et venerunt in locum qui dicitur Golgotha, quod est Calvariæ locus.
Matthew 27 34 Et dederunt ei vinum bibere cum felle mistum. Et cum gustasset, noluit bibere.
Matthew 27 35 Postquam autem crucifixerunt eum, diviserunt vestimenta ejus, sortem mittentes : ut impleretur quod dictum est per prophetam dicentem : Diviserunt sibi vestimenta mea, et super vestem meam miserunt sortem.
Matthew 27 36 Et sedentes servabant eum.
Matthew 27 37 Et imposuerunt super caput ejus causam ipsius scriptam : Hic est Jesus rex Judæorum.
Matthew 27 38 Tunc crucifixi sunt cum eo duo latrones : unus a dextris, et unus a sinistris.
Matthew 27 39 Prætereuntes autem blasphemabant eum moventes capita sua,
Matthew 27 40 et dicentes : Vah qui destruis templum Dei, et in triduo illud reædificas : salva temetipsum : si Filius Dei es, descende de cruce.
Matthew 27 41 Similiter et principes sacerdotum illudentes cum scribis et senioribus dicebant :
Matthew 27 42 Alios salvos fecit, seipsum non potest salvum facere : si rex Israël est, descendat nunc de cruce, et credimus ei :
Matthew 27 43 confidit in Deo : liberet nunc, si vult eum : dixit enim : Quia Filius Dei sum.
Matthew 27 44 Idipsum autem et latrones, qui crucifixi erant cum eo, improperabant ei.
Matthew 27 45 A sexta autem hora tenebræ factæ sunt super universam terram usque ad horam nonam.
Matthew 27 46 Et circa horam nonam clamavit Jesus voce magna, dicens : Eli, Eli, lamma sabacthani ? hoc est : Deus meus, Deus meus, ut quid dereliquisti me ?
Matthew 27 47 Quidam autem illic stantes, et audientes, dicebant : Eliam vocat iste.
Matthew 27 48 Et continuo currens unus ex eis, acceptam spongiam implevit aceto, et imposuit arundini, et dabat ei bibere.
Matthew 27 49 Ceteri vero dicebant : Sine, videamus an veniat Elias liberans eum.
Matthew 27 50 Jesus autem iterum clamans voce magna, emisit spiritum.
Matthew 27 51 Et ecce velum templi scissum est in duas partes a summo usque deorsum : et terra mota est, et petræ scissæ sunt,
Matthew 27 52 et monumenta aperta sunt : et multa corpora sanctorum, qui dormierant, surrexerunt.
Matthew 27 53 Et exeuntes de monumentis post resurrectionem ejus, venerunt in sanctam civitatem, et apparuerunt multis.
Matthew 27 54 Centurio autem, et qui cum eo erant, custodientes Jesum, viso terræmotu, et his quæ fiebant, timuerunt valde, dicentes : Vere Filius Dei erat iste.
Matthew 27 55 Erant autem ibi mulieres multæ a longe, quæ secutæ erant Jesum a Galilæa, ministrantes ei :
Matthew 27 56 inter quas erat Maria Magdalene, et Maria Jacobi, et Joseph mater, et mater filiorum Zebedæi.
Matthew 27 57 Cum autem sero factum esset, venit quidam homo dives ab Arimathæa, nomine Joseph, qui et ipse discipulus erat Jesu :
Matthew 27 58 hic accessit ad Pilatum, et petiit corpus Jesu. Tunc Pilatus jussit reddi corpus.
Matthew 27 59 Et accepto corpore, Joseph involvit illud in sindone munda,
Matthew 27 60 et posuit illud in monumento suo novo, quod exciderat in petra. Et advolvit saxum magnum ad ostium monumenti, et abiit.
Matthew 27 61 Erant autem ibi Maria Magdalene, et altera Maria, sedentes contra sepulchrum.
Matthew 27 62 Altera autem die, quæ est post Parasceven, convenerunt principes sacerdotum et pharisæi ad Pilatum,
Matthew 27 63 dicentes : Domine, recordati sumus, quia seductor ille dixit adhuc vivens : Post tres dies resurgam.
Matthew 27 64 Jube ergo custodiri sepulchrum usque in diem tertium : ne forte veniant discipuli ejus, et furentur eum, et dicant plebi : Surrexit a mortuis : et erit novissimus error pejor priore.
Matthew 27 65 Ait illis Pilatus : Habetis custodiam, ite, custodite sicut scitis.
Matthew 27 66 Illi autem abeuntes, munierunt sepulchrum, signantes lapidem, cum custodibus.
Matthew 28 1 Vespere autem sabbati, quæ lucescit in prima sabbati, venit Maria Magdalene, et altera Maria, videre sepulchrum.
Matthew 28 2 Et ecce terræmotus factus est magnus. Angelus enim Domini descendit de cælo : et accedens revolvit lapidem, et sedebat super eum :
Matthew 28 3 erat autem aspectus ejus sicut fulgur : et vestimentum ejus sicut nix.
Matthew 28 4 Præ timore autem ejus exterriti sunt custodes, et facti sunt velut mortui.
Matthew 28 5 Respondens autem angelus dixit mulieribus : Nolite timere vos : scio enim, quod Jesum, qui crucifixus est, quæritis.
Matthew 28 6 Non est hic : surrexit enim, sicut dixit : venite, et videte locum ubi positus erat Dominus.
Matthew 28 7 Et cito euntes, dicite discipulis ejus quia surrexit : et ecce præcedit vos in Galilæam : ibi eum videbitis : ecce prædixi vobis.
Matthew 28 8 Et exierunt cito de monumento cum timore et gaudio magno, currentes nuntiare discipulis ejus.
Matthew 28 9 Et ecce Jesus occurrit illis, dicens : Avete. Illæ autem accesserunt, et tenuerunt pedes ejus, et adoraverunt eum.
Matthew 28 10 Tunc ait illis Jesus : Nolite timere : ite, nuntiare fratribus meis ut eant in Galilæam ; ibi me videbunt.
Matthew 28 11 Quæ cum abiissent, ecce quidam de custodibus venerunt in civitatem, et nuntiaverunt principibus sacerdotum omnia quæ facta fuerant.
Matthew 28 12 Et congregati cum senioribus consilio accepto, pecuniam copiosam dederunt militibus,
Matthew 28 13 dicentes : Dicite quia discipuli ejus nocte venerunt, et furati sunt eum, nobis dormientibus.
Matthew 28 14 Et si hoc auditum fuerit a præside, nos suadebimus ei, et securos vos faciemus.
Matthew 28 15 At illi, accepta pecunia, fecerunt sicut erant edocti. Et divulgatum est verbum istud apud Judæos, usque in hodiernum diem.
Matthew 28 16 Undecim autem discipuli abierunt in Galilæam in montem ubi consituerat illis Jesus.
Matthew 28 17 Et videntes eum adoraverunt : quidam autem dubitaverunt.
Matthew 28 18 Et accedens Jesus locutus est eis, dicens : Data est mihi omnis potestas in cælo et in terra :
Matthew 28 19 euntes ergo docete omnes gentes : baptizantes eos in nomine Patris, et Filii, et Spiritus Sancti :
Matthew 28 20 docentes eos servare omnia quæcumque mandavi vobis : et ecce ego vobiscum sum omnibus diebus, usque ad consummationem sæculi.
Mark 1 1 Initium Evangelii Jesu Christi, Filii Dei.
Mark 1 2 Sicut scriptum est in Isaia propheta : Ecce ego mitto angelum meum ante faciem tuam, qui præparabit viam tuam ante te.
Mark 1 3 Vox clamantis in deserto : Parate viam Domini, rectas facite semitas ejus.
Mark 1 4 Fuit Joannes in deserto baptizans, et prædicans baptismum pœnitentiæ in remissionem peccatorum.
Mark 1 5 Et egrediebatur ad eum omnis Judææ regio, et Jerosolymitæ universi, et baptizabantur ab illo in Jordanis flumine, confitentes peccata sua.
Mark 1 6 Et erat Joannes vestitus pilis cameli, et zona pellicea circa lumbos ejus, et locustas et mel silvestre edebat.
Mark 1 7 Et prædicabat dicens : Venit fortior post me, cujus non sum dignus procumbens solvere corrigiam calceamentorum ejus.
Mark 1 8 Ego baptizavi vos aqua, ille vero baptizabit vos Spiritu Sancto.
Mark 1 9 Et factum est : in diebus illis venit Jesus a Nazareth Galilææ : et baptizatus est a Joanne in Jordane.
Mark 1 10 Et statim ascendens de aqua, vidit cælos apertos, et Spiritum tamquam columbam descendentem, et manentem in ipso.
Mark 1 11 Et vox facta est de cælis : Tu es Filius meus dilectus, in te complacui.
Mark 1 12 Et statim Spiritus expulit eum in desertum.
Mark 1 13 Et erat in deserto quadraginta diebus, et quadraginta noctibus : et tentabatur a Satana : eratque cum bestiis, et angeli ministrabant illi.
Mark 1 14 Postquam autem traditus est Joannes, venit Jesus in Galilæam, prædicans Evangelium regni Dei,
Mark 1 15 et dicens : Quoniam impletum est tempus, et appropinquavit regnum Dei : pœnitemini, et credite Evangelio.
Mark 1 16 Et præteriens secus mare Galilææ, vidit Simonem, et Andream fratrem ejus, mittentes retia in mare (erant enim piscatores),
Mark 1 17 et dixit eis Jesus : Venite post me, et faciam vos fieri piscatores hominum.
Mark 1 18 Et protinus relictis retibus, secuti sunt eum.
Mark 1 19 Et progressus inde pusillum, vidit Jacobum Zebedæi, et Joannem fratrem ejus, et ipsos componentes retia in navi :
Mark 1 20 et statim vocavit illos. Et relicto patre suo Zebedæo in navi cum mercenariis, secuti sunt eum.
Mark 1 21 Et ingrediuntur Capharnaum : et statim sabbatis ingressus in synagogam, docebat eos.
Mark 1 22 Et stupebant super doctrina ejus : erat enim docens eos quasi potestatem habens, et non sicut scribæ.
Mark 1 23 Et erat in synagoga eorum homo in spiritu immundo : et exclamavit,
Mark 1 24 dicens : Quid nobis et tibi, Jesu Nazarene ? venisti perdere nos ? scio qui sis, Sanctus Dei.
Mark 1 25 Et comminatus est ei Jesus, dicens : Obmutesce, et exi de homine.
Mark 1 26 Et discerpens eum spiritus immundus, et exclamans voce magna, exiit ab eo.
Mark 1 27 Et mirati sunt omnes, ita ut conquirerent inter se dicentes : Quidnam est hoc ? quænam doctrina hæc nova ? quia in potestate etiam spiritibus immundis imperat, et obediunt ei.
Mark 1 28 Et processit rumor ejus statim in omnem regionem Galilææ.
Mark 1 29 Et protinus egredientes de synagoga, venerunt in domum Simonis et Andreæ, cum Jacobo et Joanne.
Mark 1 30 Decumbebat autem socrus Simonis febricitans : et statim dicunt ei de illa.
Mark 1 31 Et accedens elevavit eam, apprehensa manu ejus : et continuo dimisit eam febris, et ministrabat eis.
Mark 1 32 Vespere autem facto cum occidisset sol, afferebant ad eum omnes male habentes, et dæmonia habentes :
Mark 1 33 et erat omnis civitas congregata ad januam.
Mark 1 34 Et curavit multos, qui vexabantur variis languoribus, et dæmonia multa ejiciebat, et non sinebat ea loqui, quoniam sciebant eum.
Mark 1 35 Et diluculo valde surgens, egressus abiit in desertum locum, ibique orabat.
Mark 1 36 Et prosecutus est eum Simon, et qui cum illo erant.
Mark 1 37 Et cum invenissent eum, dixerunt ei : Quia omnes quærunt te.
Mark 1 38 Et ait illis : Eamus in proximos vicos, et civitates, ut et ibi prædicem : ad hoc enim veni.
Mark 1 39 Et erat prædicans in synagogis eorum, et in omni Galilæa, et dæmonia ejiciens.
Mark 1 40 Et venit ad eum leprosus deprecans eum : et genu flexo dixit ei : Si vis, potes me mundare.
Mark 1 41 Jesus autem misertus ejus, extendit manum suam : et tangens eum, ait illi : Volo : mundare.
Mark 1 42 Et cum dixisset, statim discessit ab eo lepra, et mundatus est.
Mark 1 43 Et comminatus est ei, statimque ejecit illum,
Mark 1 44 et dicit ei : Vide nemini dixeris : sed vade, ostende te principi sacerdotum, et offer pro emundatione tua, quæ præcepit Moyses in testimonium illis.
Mark 1 45 At ille egressus cœpit prædicare, et diffamare sermonem, ita ut jam non posset manifeste introire in civitatem, sed foris in desertis locis esset, et conveniebant ad eum undique.
Mark 2 1 Et iterum intravit Capharnaum post dies,
Mark 2 2 et auditum est quod in domo esset, et convenerunt multi, ita ut non caperet neque ad januam, et loquebatur eis verbum.
Mark 2 3 Et venerunt ad eum ferentes paralyticum, qui a quatuor portabatur.
Mark 2 4 Et cum non possent offerre eum illi præ turba, nudaverunt tectum ubi erat : et patefacientes submiserunt grabatum in quo paralyticus jacebat.
Mark 2 5 Cum autem vidisset Jesus fidem illorum, ait paralytico : Fili, dimittuntur tibi peccata tua.
Mark 2 6 Erant autem illic quidam de scribis sedentes, et cogitantes in cordibus suis :
Mark 2 7 Quid hic sic loquitur ? blasphemat. Quis potest dimittere peccata, nisi solus Deus ?
Mark 2 8 Quo statim cognito Jesus spiritu suo, quia sic cogitarent intra se, dicit illis : Quid ista cogitatis in cordibus vestris ?
Mark 2 9 Quid est facilius dicere paralytico : Dimittuntur tibi peccata tua : an dicere : Surge, tolle grabatum tuum, et ambula ?
Mark 2 10 Ut autem sciatis quia Filius hominis habet potestatem in terra dimittendi peccata (ait paralytico),
Mark 2 11 tibi dico : Surge, tolle grabatum tuum, et vade in domum tuam.
Mark 2 12 Et statim surrexit ille : et, sublato grabato, abiit coram omnibus, ita ut mirarentur omnes, et honorificent Deum, dicentes : Quia numquam sic vidimus.
Mark 2 13 Et egressus est rursus ad mare, omnisque turba veniebat ad eum, et docebat eos.
Mark 2 14 Et cum præteriret, vidit Levi Alphæi sedentem ad telonium, et ait illi : Sequere me. Et surgens secutus est eum.
Mark 2 15 Et factum est, cum accumberet in domo illius, multi publicani et peccatores simul discumbebant cum Jesu et discipulis ejus : erant enim multi, qui et sequebantur eum.
Mark 2 16 Et scribæ et pharisæi videntes quia manducaret cum publicanis et peccatoribus, dicebant discipulis ejus : Quare cum publicanis et peccatoribus manducat et bibit Magister vester ?
Mark 2 17 Hoc audito Jesus ait illis : Non necesse habent sani medico, sed qui male habent : non enim veni vocare justos, sed peccatores.
Mark 2 18 Et erant discipuli Joannis et pharisæi jejunantes : et veniunt, et dicunt illi : Quare discipuli Joannis et pharisæorum jejunant, tui autem discipuli non jejunant ?
Mark 2 19 Et ait illis Jesus : Numquid possunt filii nuptiarum, quamdiu sponsus cum illis est, jejunare ? Quanto tempore habent secum sponsum, non possunt jejunare.
Mark 2 20 Venient autem dies cum auferetur ab eis sponsus : et tunc jejunabunt in illis diebus.
Mark 2 21 Nemo assumentum panni rudis assuit vestimento veteri : alioquin aufert supplementum novum a veteri, et major scissura fit.
Mark 2 22 Et nemo mittit vinum novum in utres veteres : alioquin dirumpet vinum utres, et vinum effundetur, et utres peribunt : sed vinum novum in utres novos mitti debet.
Mark 2 23 Et factum est iterum Dominus sabbatis ambularet per sata, et discipuli ejus cœperunt progredi, et vellere spicas.
Mark 2 24 Pharisæi autem dicebant ei : Ecce, quid faciunt sabbatis quod non licet ?
Mark 2 25 Et ait illis : Numquam legistis quid fecerit David, quando necessitatem habuit, et esuriit ipse, et qui cum eo erant ?
Mark 2 26 quomodo introibit in domum Dei sub Abiathar principe sacerdotum, et panes propositionis manducavit, quos non licebat manducare, nisi sacerdotibus, et dedit eis qui cum eo erant ?
Mark 2 27 Et dicebat eis : Sabbatum propter hominem factum est, et non homo propter sabbatum.
Mark 2 28 Itaque Dominus est Filius hominis, etiam sabbati.
Mark 3 1 Et introivit iterum in synagogam : et erat ibi homo habens manum aridam.
Mark 3 2 Et observabant eum, si sabbatis curaret, ut accusarent illum.
Mark 3 3 Et ait homini habenti manum aridam : Surge in medium.
Mark 3 4 Et dicit eis : Licet sabbatis benefacere, an male ? animam salvam facere, an perdere ? At illi tacebant.
Mark 3 5 Et circumspiciens eos cum ira, contristatus super cæcitate cordis eorum, dicit homini : Extende manum tuam. Et extendit, et restituta est manus illi.
Mark 3 6 Exeuntes autem pharisæi, statim cum Herodianis consilium faciebant adversus eum quomodo eum perderent.
Mark 3 7 Jesus autem cum discipulis suis secessit ad mare : et multa turba a Galilæa et Judæa secuta est eum,
Mark 3 8 et ab Jerosolymis, et ab Idumæa, et trans Jordanem : et qui circa Tyrum et Sidonem multitudo magna, audientes quæ faciebat, venerunt ad eum.
Mark 3 9 Et dicit discipulis suis ut navicula sibi deserviret propter turbam, ne comprimerent eum :
Mark 3 10 multos enim sanabat, ita ut irruerent in eum ut illum tangerent, quotquot habebant plagas.
Mark 3 11 Et spiritus immundi, cum illum videbant, procidebant ei : et clamabant, dicentes :
Mark 3 12 Tu es Filius Dei. Et vehementer comminabatur eis ne manifestarent illum.
Mark 3 13 Et ascendens in montem vocavit ad se quos voluit ipse : et venerunt ad eum.
Mark 3 14 Et fecit ut essent duodecim cum illo : et ut mitteret eos prædicare.
Mark 3 15 Et dedit illis potestatem curandi infirmitates et ejiciendi dæmonia.
Mark 3 16 Et imposuit Simoni nomen Petrus :
Mark 3 17 et Jacobum Zebedæi, et Joannem fratrem Jacobi, et imposuit eis nomina Boanerges, quod est, Filii tonitrui :
Mark 3 18 et Andræam, et Philippum, et Bartholomæum, et Matthæum, et Thomam, et Jacobum Alphæi, et Thaddæum, et Simonem Cananæum,
Mark 3 19 et Judas Iscariotem, qui et tradidit illum.
Mark 3 20 Et veniunt ad domum : et convenit iterum turba, ita ut non possent neque panem manducare.
Mark 3 21 Et cum audissent sui, exierunt tenere eum : dicebant enim : Quoniam in furorem versus est.
Mark 3 22 Et scribæ, qui ab Jerosolymis descenderant, dicebant : Quoniam Beelzebub habet, et quia in principe dæmoniorum ejicit dæmonia.
Mark 3 23 Et convocatis eis in parabolis dicebat illis : Quomodo potest Satanas Satanam ejicere ?
Mark 3 24 Et si regnum in se dividatur, non potest regnum illud stare.
Mark 3 25 Et si domus super semetipsam dispertiatur, non potest domus illa stare.
Mark 3 26 Et si Satanas consurrexerit in semetipsum, dispertitus est, et non poterit stare, sed finem habet.
Mark 3 27 Nemo potest vasa fortis ingressus in domum diripere, nisi prius fortem alliget, et tunc domum ejus diripiet.
Mark 3 28 Amen dico vobis, quoniam omnia dimittentur filiis hominum peccata, et blasphemiæ quibus blasphemaverint :
Mark 3 29 qui autem blasphemaverit in Spiritum Sanctum, non habebit remissionem in æternum, sed reus erit æterni delicti.
Mark 3 30 Quoniam dicebant : Spiritum immundum habet.
Mark 3 31 Et veniunt mater ejus et fratres : et foris stantes miserunt ad eum vocantes eum,
Mark 3 32 et sedebat circa eum turba : et dicunt ei : Ecce mater tua et fratres tui foris quærunt te.
Mark 3 33 Et respondens eis, ait : Quæ est mater mea et fratres mei ?
Mark 3 34 Et circumspiciens eos, qui in circuitu ejus sedebant, ait : Ecce mater mea et fratres mei.
Mark 3 35 Qui enim fecerit voluntatem Dei, hic frater meus, et soror mea, et mater est.
Mark 4 1 Et iterum cœpit docere ad mare : et congregata est ad eum turba multa, ita ut navim ascendens sederet in mari, et omnis turba circa mare super terram erat :
Mark 4 2 et docebat eos in parabolis multa, et dicebat illis in doctrina sua :
Mark 4 3 Audite : ecce exiit seminans ad seminandum.
Mark 4 4 Et dum seminat, aliud cecidit circa viam, et venerunt volucres cæli, et comederunt illud.
Mark 4 5 Aliud vero cecidit super petrosa, ubi non habuit terram multam : et statim exortum est, quoniam non habebat altitudinem terræ :
Mark 4 6 et quando exortus est sol, exæstuavit : et eo quod non habebat radicem, exaruit.
Mark 4 7 Et aliud cecidit in spinas : et ascenderunt spinæ, et suffocaverunt illud, et fructum non dedit.
Mark 4 8 Et aliud cecidit in terram bonam : et dabat fructum ascendentem et crescentem, et afferebat unum triginta, unum sexaginta, et unum centum.
Mark 4 9 Et dicebat : Qui habet aures audiendi, audiat.
Mark 4 10 Et cum esset singularis, interrogaverunt eum hi qui cum eo erant duodecim, parabolam.
Mark 4 11 Et dicebat eis : Vobis datum est nosse mysterium regni Dei : illis autem, qui foris sunt, in parabolis omnia fiunt :
Mark 4 12 ut videntes videant, et non videant : et audientes audiant, et non intelligant : nequando convertantur, et dimittantur eis peccata.
Mark 4 13 Et ait illis : Nescitis parabolam hanc ? Et quomodo omnes parabolas cognoscetis ?
Mark 4 14 Qui seminat, verbum seminat.
Mark 4 15 Hi autem sunt, qui circa viam, ubi seminatur verbum, et cum audierint, confestim venit Satanas, et aufert verbum, quod seminatum est in cordibus eorum.
Mark 4 16 Et hi sunt similiter, qui super petrosa seminantur : qui cum audierint verbum, statim cum gaudio accipiunt illud :
Mark 4 17 et non habent radicem in se, sed temporales sunt : deinde orta tribulatione et persecutione propter verbum, confestim scandalizantur.
Mark 4 18 Et alii sunt qui in spinas seminantur : hi sunt qui verbum audiunt,
Mark 4 19 et ærumnæ sæculi, et deceptio divitiarum, et circa reliqua concupiscentiæ introëuntes suffocant verbum, et sine fructu efficitur.
Mark 4 20 Et hi sunt qui super terram bonam seminati sunt, qui audiunt verbum, et suscipiunt, et fructificant, unum triginta, unum sexaginta, et unum centum.
Mark 4 21 Et dicebat illis : Numquid venit lucerna ut sub modo ponatur, aut sub lecto ? nonne ut super candelabrum ponatur ?
Mark 4 22 Non est enim aliquid absconditum, quod non manifestetur : nec factum est occultum, sed ut in palam veniat.
Mark 4 23 Si quis habet aures audiendi, audiat.
Mark 4 24 Et dicebat illis : Videte quid audiatis. In qua mensura mensi fueritis, remetietur vobis, et adjicietur vobis.
Mark 4 25 Qui enim habet, dabitur illi : et qui non habet, etiam quod habet auferetur ab eo.
Mark 4 26 Et dicebat : Sic est regnum Dei, quemadmodum si homo jaciat sementem in terram,
Mark 4 27 et dormiat, et exsurgat nocte et die, et semen germinet, et increscat dum nescit ille.
Mark 4 28 Ultro enim terra fructificat, primum herbam, deinde spicam, deinde plenum frumentum in spica.
Mark 4 29 Et cum producerit fructus, statim mittit falcem, quoniam adsit messis.
Mark 4 30 Et dicebat : Cui assimilabimus regnum Dei ? aut cui parabolæ comparabimus illud ?
Mark 4 31 Sicut granum sinapis, quod cum seminatum fuerit in terra, minus est omnibus seminibus, quæ sunt in terra :
Mark 4 32 et cum seminatum fuerit, ascendit, et fit majus omnibus oleribus, et facit ramos magnos, ita ut possint sub umbra ejus aves cæli habitare.
Mark 4 33 Et talibus multis parabolis loquebatur eis verbum, prout poterant audire :
Mark 4 34 sine parabola autem non loquebatur eis : seorsum autem discipulis suis disserebat omnia.
Mark 4 35 Et ait illis in illa die, cum sero esset factum : Transeamus contra.
Mark 4 36 Et dimittentes turbam, assumunt eum ita ut erat in navi : et aliæ naves erant cum illo.
Mark 4 37 Et facta est procella magna venti, et fluctus mittebat in navim, ita ut impleretur navis.
Mark 4 38 Et erat ipse in puppi super cervical dormiens : et excitant eum, et dicunt illi : Magister, non ad te pertinet, quia perimus ?
Mark 4 39 Et exsurgens comminatus est vento, et dixit mari : Tace, obmutesce. Et cessavit ventus : et facta est tranquillitas magna.
Mark 4 40 Et ait illis : Quid timidi estis ? necdum habetis fidem ? et timuerunt timore magno, et dicebant ad alterutrum : Quis, putas, est iste, quia et ventus et mare obediunt ei ?
Mark 5 1 Et venerunt trans fretum maris in regionem Gerasenorum.
Mark 5 2 Et exeunti ei de navi, statim occurrit de monumentis homo in spiritu immundo,
Mark 5 3 qui domicilium habebat in monumentis, et neque catenis jam quisquam poterat eum ligare :
Mark 5 4 quoniam sæpe compedibus et catenis vinctus, dirupisset catenas, et compedes comminuisset, et nemo poterat eum domare :
Mark 5 5 et semper die ac nocte in monumentis, et in montibus erat, clamans, et concidens se lapidibus.
Mark 5 6 Videns autem Jesum a longe, cucurrit, et adoravit eum :
Mark 5 7 et clamans voce magna dixit : Quid mihi et tibi, Jesu Fili Dei altissimi ? adjuro te per Deum, ne me torqueas.
Mark 5 8 Dicebat enim illi : Exi spiritus immunde ab homine.
Mark 5 9 Et interrogabat eum : Quod tibi nomen est ? Et dicit ei : Legio mihi nomen est, quia multi sumus.
Mark 5 10 Et deprecabatur eum multum, ne se expelleret extra regionem.
Mark 5 11 Erat autem ibi circa montem grex porcorum magnus, pascens.
Mark 5 12 Et deprecabantur eum spiritus, dicentes : Mitte nos in porcos ut in eos introëamus.
Mark 5 13 Et concessit eis statim Jesus. Et exeuntes spiritus immundi introierunt in porcos : et magno impetu grex præcipitatus est in mare ad duo millia, et suffocati sunt in mari.
Mark 5 14 Qui autem pascebant eos, fugerunt, et nuntiaverunt in civitatem et in agros. Et egressi sunt videre quid esset factum :
Mark 5 15 et veniunt ad Jesum : et vident illum qui a dæmonio vexabatur, sedentem, vestitum, et sanæ mentis, et timuerunt.
Mark 5 16 Et narraverunt illis, qui viderant, qualiter factum esset ei qui dæmonium habuerat, et de porcis.
Mark 5 17 Et rogare cœperunt eum ut discederet de finibus eorum.
Mark 5 18 Cumque ascenderet navim, cœpit illum deprecari, qui a dæmonio vexatus fuerat, ut esset cum illo,
Mark 5 19 et non admisit eum, sed ait illi : Vade in domum tuam ad tuos, et annuntia illis quanta tibi Dominus fecerit, et misertus sit tui.
Mark 5 20 Et abiit, et cœpit prædicare in Decapoli, quanta sibi fecisset Jesus : et omnes mirabantur.
Mark 5 21 Et cum transcendisset Jesus in navi rursum trans fretum, convenit turba multa ad eum, et erat circa mare.
Mark 5 22 Et venit quidam de archisynagogis nomine Jairus, et videns eum procidit ad pedes ejus,
Mark 5 23 et deprecabatur eum multum, dicens : Quoniam filia mea in extremis est, veni, impone manum super eam, ut salva sit, et vivat.
Mark 5 24 Et abiit cum illo, et sequebatur eum turba multa, et comprimebant eum.
Mark 5 25 Et mulier, quæ erat in profluvio sanguinis annis duodecim,
Mark 5 26 et fuerat multa perpessa a compluribus medicis : et erogaverat omnia sua, nec quidquam profecerat, sed magis deterius habebat :
Mark 5 27 cum audisset de Jesu, venit in turba retro, et tetigit vestimentum ejus :
Mark 5 28 dicebat enim : Quia si vel vestimentum ejus tetigero, salva ero.
Mark 5 29 Et confestim siccatus est fons sanguinis ejus : et sensit corpore quia sanata esset a plaga.
Mark 5 30 Et statim Jesus in semetipso cognoscens virtutem quæ exierat de illo, conversus ad turbam, aiebat : Quis tetigit vestimenta mea ?
Mark 5 31 Et dicebant ei discipuli sui : Vides turbam comprimentem te, et dicis : Quis me tetigit ?
Mark 5 32 Et circumspiciebat videre eam, quæ hoc fecerat.
Mark 5 33 Mulier vero timens et tremens, sciens quod factum esset in se, venit et procidit ante eum, et dixit ei omnem veritatem.
Mark 5 34 Ille autem dixit ei : Filia, fides tua te salvam fecit : vade in pace, et esto sana a plaga tua.
Mark 5 35 Adhuc eo loquente, veniunt ab archisynagago, dicentes : Quia filia tua mortua est : quid ultra vexas magistrum ?
Mark 5 36 Jesus autem audito verbo quod dicebatur, ait archisynagogo : Noli timere : tantummodo crede.
Mark 5 37 Et non admisit quemquam se sequi nisi Petrum, et Jacobum, et Joannem fratrem Jacobi.
Mark 5 38 Et veniunt in domum archisynagogi, et videt tumultum, et flentes, et ejulantes multum.
Mark 5 39 Et ingressus, ait illis : Quid turbamini, et ploratis ? puella non est mortua, sed dormit.
Mark 5 40 Et irridebant eum. Ipse vero ejectis omnibus assumit patrem, et matrem puellæ, et qui secum erant, et ingreditur ubi puella erat jacens.
Mark 5 41 Et tenens manum puellæ, ait illi : Talitha cumi, quod est interpretatum : Puella (tibi dico), surge.
Mark 5 42 Et confestim surrexit puella, et ambulabat : erat autem annorum duodecim : et obstupuerunt stupore magno.
Mark 5 43 Et præcepit illis vehementer ut nemo id sciret : et dixit dari illi manducare.
Mark 6 1 Et egressus inde, abiit in patriam suam : et sequebantur eum discipuli sui :
Mark 6 2 et facto sabbato cœpit in synagoga docere : et multi audientes admirabantur in doctrina ejus, dicentes : Unde huic hæc omnia ? et quæ est sapientia, quæ data est illi, et virtutes tales, quæ per manus ejus efficiuntur ?
Mark 6 3 Nonne hic est faber, filius Mariæ, frater Jacobi, et Joseph, et Judæ, et Simonis ? nonne et sorores ejus hic nobiscum sunt ? Et scandalizabantur in illo.
Mark 6 4 Et dicebat illis Jesus : Quia non est propheta sine honore nisi in patria sua, et in domo sua, et in cognatione sua.
Mark 6 5 Et non poterat ibi virtutem ullam facere, nisi paucos infirmos impositis manibus curavit :
Mark 6 6 et mirabatur propter incredulitatem eorum, et circuibat castella in circuitu docens.
Mark 6 7 Et vocavit duodecim : et cœpit eos mittere binos, et dabat illis potestatem spirituum immundorum.
Mark 6 8 Et præcepit eis ne quid tollerent in via, nisi virgam tantum : non peram, non panem, neque in zona æs,
Mark 6 9 sed calceatos sandaliis, et ne induerentur duabus tunicis.
Mark 6 10 Et dicebat eis : Quocumque introieritis in domum, illic manete donec exeatis inde :
Mark 6 11 et quicumque non receperint vos, nec audierint vos, exeuntes inde, excutite pulverem de pedibus vestris in testimonium illis.
Mark 6 12 Et exeuntes prædicabant ut pœnitentiam agerent :
Mark 6 13 et dæmonia multa ejiciebant, et ungebant oleo multos ægros, et sanabant.
Mark 6 14 Et audivit rex Herodes (manifestum enim factum est nomen ejus), et dicebat : Quia Joannes Baptista resurrexit a mortuis : et propterea virtutes operantur in illo.
Mark 6 15 Alii autem dicebant : Quia Elias est ; alii vero dicebant : Quia propheta est, quasi unus ex prophetis.
Mark 6 16 Quo audito Herodes ait : Quem ego decollavi Joannem, hic a mortuis resurrexit.
Mark 6 17 Ipse enim Herodes misit, ac tenuit Joannem, et vinxit eum in carcere propter Herodiadem uxorem Philippi fratris sui, quia duxerat eam.
Mark 6 18 Dicebat enim Joannes Herodi : Non licet tibi habere uxorem fratris tui.
Mark 6 19 Herodias autem insidiabatur illi : et volebat occidere eum, nec poterat.
Mark 6 20 Herodes enim metuebat Joannem, sciens eum virum justum et sanctum : et custodiebat eum, et audito eo multa faciebat, et libenter eum audiebat.
Mark 6 21 Et cum dies opportunus accidisset, Herodes natalis sui cœnam fecit principibus, et tribunis, et primis Galilææ :
Mark 6 22 cumque introisset filia ipsius Herodiadis, et saltasset, et placuisset Herodi, simulque recumbentibus, rex ait puellæ : Pete a me quod vis, et dabo tibi :
Mark 6 23 et juravit illi : Quia quidquid petieris dabo tibi, licet dimidium regni mei.
Mark 6 24 Quæ cum exisset, dixit matri suæ : Quid petam ? At illa dixit : Caput Joannis Baptistæ.
Mark 6 25 Cumque introisset statim cum festinatione ad regem, petivit dicens : Volo ut protinus des mihi in disco caput Joannis Baptistæ.
Mark 6 26 Et contristatus est rex : propter jusjurandum, et propter simul discumbentes, noluit eam contristare :
Mark 6 27 sed misso speculatore præcepit afferri caput ejus in disco. Et decollavit eum in carcere,
Mark 6 28 et attulit caput ejus in disco : et dedit illud puellæ, et puella dedit matri suæ.
Mark 6 29 Quo audito, discipuli ejus venerunt, et tulerunt corpus ejus : et posuerunt illud in monumento.
Mark 6 30 Et convenientes Apostoli ad Jesum, renuntiaverunt ei omnia quæ egerant, et docuerant.
Mark 6 31 Et ait illis : Venite seorsum in desertum locum, et requiescite pusillum. Erant enim qui veniebant et redibant multi : et nec spatium manducandi habebant.
Mark 6 32 Et ascendentes in navim, abierunt in desertum locum seorsum.
Mark 6 33 Et viderunt eos abeuntes, et cognoverunt multi : et pedestres de omnibus civitatibus concurrerunt illuc, et prævenerunt eos.
Mark 6 34 Et exiens vidit turbam multam Jesus : et misertus est super eos, quia erant sicut oves non habentes pastorem, et cœpit docere multa.
Mark 6 35 Et cum jam hora multa fieret, accesserunt discipuli ejus, dicentes : Desertus est locus hic, et jam hora præteriit :
Mark 6 36 dimitte illos, ut euntes in proximas villas et vicos, emant sibi cibos, quos manducent.
Mark 6 37 Et respondens ait illis : Date illis vos manducare. Et dixerunt ei : Euntes emamus ducentis denariis panes, et dabimus illis manducare.
Mark 6 38 Et dicit eis : Quot panes habetis ? ite, et videte. Et cum cognovissent, dicunt : Quinque, et duos pisces.
Mark 6 39 Et præcepit illis ut accumbere facerent omnes secundum contubernia super viride fœnum.
Mark 6 40 Et discubuerunt in partes per centenos et quinquagenos.
Mark 6 41 Et acceptis quinque panibus et duobus pisces, intuens in cælum, benedixit, et fregit panes, et dedit discipulis suis, ut ponerent ante eos : et duos pisces divisit omnibus.
Mark 6 42 Et manducaverunt omnes, et saturati sunt.
Mark 6 43 Et sustulerunt reliquias, fragmentorum duodecim cophinos plenos, et de piscibus.
Mark 6 44 Erant autem qui manducaverunt quinque millia virorum.
Mark 6 45 Et statim coëgit discipulos suos ascendere navim, ut præcederent eum trans fretum ad Bethsaidam, dum ipse dimitteret populum.
Mark 6 46 Et cum dimisisset eos, abiit in montem orare.
Mark 6 47 Et cum sero esset, erat navis in medio mari et ipse solus in terra.
Mark 6 48 Et videns eos laborantes in remigando (erat enim ventus contrarius eis) et circa quartam vigiliam noctis venit ad eos ambulans supra mare : et volebat præterire eos.
Mark 6 49 At illi ut viderunt eum ambulantem supra mare, putaverunt phantasma esse, et exclamaverunt.
Mark 6 50 Omnes enim viderunt eum, et conturbati sunt. Et statim locutus est cum eis, et dixit eis : Confidite, ego sum : nolite timere.
Mark 6 51 Et ascendit ad illos in navim, et cessavit ventus. Et plus magis intra se stupebant :
Mark 6 52 non enim intellexerunt de panibus : erat enim cor eorum obcæcatum.
Mark 6 53 Et cum transfretassent, venerunt in terram Genesareth, et applicuerunt.
Mark 6 54 Cumque egressi essent de navi, continuo cognoverunt eum :
Mark 6 55 et percurrentes universam regionem illam, cœperunt in grabatis eos, qui se male habebant, circumferre, ubi audiebant eum esse.
Mark 6 56 Et quocumque introibat, in vicos, vel in villas aut civitates, in plateis ponebant infirmos, et deprecabantur eum, ut vel fimbriam vestimenti ejus tangerent, et quotquot tangebant eum, salvi fiebant.
Mark 7 1 Et conveniunt ad eum pharisæi, et quidam de scribis, venientes ab Jerosolymis.
Mark 7 2 Et cum vidissent quosdam ex discipulis ejus communibus manibus, id est non lotis, manducare panes, vituperaverunt.
Mark 7 3 Pharisæi enim, et omnes Judæi, nisi crebro laverint manus, non manducant, tenentes traditionem seniorum :
Mark 7 4 et a foro nisi baptizentur, non comedunt : et alia multa sunt, quæ tradita sunt illis servare, baptismata calicum, et urceorum, et æramentorum, et lectorum :
Mark 7 5 et interrogabant eum pharisæi et scribæ : Quare discipuli tui non ambulant juxta traditionem seniorum, sed communibus manibus manducant panem ?
Mark 7 6 At ille respondens, dixit eis : Bene prophetavit Isaias de vobis hypocritis, sicut scriptum est : Populus hic labiis me honorat, cor autem eorum longe est a me :
Mark 7 7 in vanum autem me colunt, docentes doctrinas, et præcepta hominum.
Mark 7 8 Relinquentes enim mandatum Dei, tenetis traditionem hominum, baptismata urceorum et calicum : et alia similia his facitis multa.
Mark 7 9 Et dicebat illis : Bene irritum facitis præceptum Dei, ut traditionem vestram servetis.
Mark 7 10 Moyses enim dixit : Honora patrem tuum, et matrem tuam. Et : Qui maledixerit patri, vel matri, morte moriatur.
Mark 7 11 Vos autem dicitis : Si dixerit homo patri, aut matri, Corban (quod est donum) quodcumque ex me, tibi profuerit :
Mark 7 12 et ultra non dimittitis eum quidquam facere patri suo, aut matri,
Mark 7 13 rescindentes verbum Dei per traditionem vestram, quam tradidistis : et similia hujusmodi multa facitis.
Mark 7 14 Et advocans iterum turbam, dicebat illis : Audite me omnes, et intelligite.
Mark 7 15 Nihil est extra hominem introiens in eum, quod possit eum coinquare, sed quæ de homine procedunt illa sunt quæ communicant hominem.
Mark 7 16 Si quis habet aures audiendi, audiat.
Mark 7 17 Et cum introisset in domum a turba, interrogabant eum discipuli ejus parabolam.
Mark 7 18 Et ait illis : Sic et vos imprudentes estis ? Non intelligitis quia omne extrinsecus introiens in hominem, non potest eum communicare :
Mark 7 19 quia non intrat in cor ejus, sed in ventrum vadit, et in secessum exit, purgans omnes escas ?
Mark 7 20 Dicebat autem, quoniam quæ de homine exeunt, illa communicant hominem.
Mark 7 21 Ab intus enim de corde hominum malæ cogitationes procedunt, adulteria, fornicationes, homicidia,
Mark 7 22 furta, avaritiæ, nequitiæ, dolus, impudicitiæ, oculus malus, blasphemia, superbia, stultitia.
Mark 7 23 Omnia hæc mala ab intus procedunt, et communicant hominem.
Mark 7 24 Et inde surgens abiit in fines Tyri et Sidonis : et ingressus domum, neminem voluit scire, et non potuit latere.
Mark 7 25 Mulier enim statim ut audivit de eo, cujus filia habebat spiritum immundum, intravit, et procidit ad pedes ejus.
Mark 7 26 Erat enim mulier gentilis, Syrophœnissa genere. Et rogabat eum ut dæmonium ejiceret de filia ejus.
Mark 7 27 Qui dixit illi : Sine prius saturari filios : non est enim bonum sumere panem filiorum, et mittere canibus.
Mark 7 28 At illa respondit, et dixit illi : Utique Domine, nam et catelli comedunt sub mensa de micis puerorum.
Mark 7 29 Et ait illi : Propter hunc sermonem vade : exiit dæmonium a filia tua.
Mark 7 30 Et cum abiisset domum suam, invenit puellam jacentem supra lectum, et dæmonium exiisse.
Mark 7 31 Et iterum exiens de finibus Tyri, venit per Sidonem ad mare Galilææ inter medios fines Decapoleos.
Mark 7 32 Et adducunt ei surdum, et mutum, et deprecabantur eum, ut imponat illi manum.
Mark 7 33 Et apprehendens eum de turba seorsum, misit digitos suos in auriculas ejus : et exspuens, tetigit linguam ejus :
Mark 7 34 et suscipiens in cælum, ingemuit, et ait illi : Ephphetha, quod est, Adaperire.
Mark 7 35 Et statim apertæ sunt aures ejus, et solutum est vinculum linguæ ejus, et loquebatur recte.
Mark 7 36 Et præcepit illis ne cui dicerent. Quanto autem eis præcipiebat, tanto magis plus prædicabant :
Mark 7 37 et eo amplius admirabantur, dicentes : Bene omnia fecit : et surdos fecit audire, et mutos loqui.
Mark 8 1 In diebus illis iterum cum turba multa esset, nec haberent quod manducarent, convocatis discipulis, ait illis :
Mark 8 2 Misereor super turbam : quia ecce jam triduo sustinent me, nec habent quod manducent :
Mark 8 3 et si dimisero eos jejunos in domum suam, deficient in via : quidam enim ex eis de longe venerunt.
Mark 8 4 Et responderunt ei discipuli sui : Unde illos quis poterit saturare panibus in solitudine ?
Mark 8 5 Et interrogavit eos : Quot panes habetis ? Qui dixerunt : Septem.
Mark 8 6 Et præcepit turbæ discumbere super terram. Et accipiens septem panes, gratias agens fregit, et dabat discipulis suis ut apponerent, et apposuerunt turbæ.
Mark 8 7 Et habebant pisciculos paucos : et ipsos benedixit, et jussit apponi.
Mark 8 8 Et manducaverunt, et saturati sunt, et sustulerunt quod superaverat de fragmentis, septem sportas.
Mark 8 9 Erant autem qui manducaverunt, quasi quatuor millia : et dimisit eos.
Mark 8 10 Et statim ascendens navim cum discipulis suis, venit in partes Dalmanutha.
Mark 8 11 Et exierunt pharisæi, et cœperunt conquirere cum eo, quærentes ab illo signum de cælo, tentantes eum.
Mark 8 12 Et ingemiscens spiritu, ait : Quid generatio ista signum quærit ? Amen dico vobis, si dabitur generationi isti signum.
Mark 8 13 Et dimittens eos, ascendit iterum navim et abiit trans fretum.
Mark 8 14 Et obliti sunt panes sumere : et nisi unum panem non habebant secum in navi.
Mark 8 15 Et præcipiebat eis, dicens : Videte, et cavete a fermento pharisæorum, et fermento Herodis.
Mark 8 16 Et cogitabant ad alterutrum, dicentes : quia panes non habemus.
Mark 8 17 Quo cognito, ait illis Jesus : Quid cogitatis, quia panes non habetis ? nondum cognoscetis nec intelligitis ? adhuc cæcatum habetis cor vestrum ?
Mark 8 18 oculos habentes non videtis ? et aures habentes non auditis ? nec recordamini,
Mark 8 19 quando quinque panes fregi in quinque millia : quot cophinos fragmentorum plenos sustulistis ? Dicunt ei : Duodecim.
Mark 8 20 Quando et septem panes in quatuor millia : quot sportas fragmentorum tulistis ? Et dicunt ei : Septem.
Mark 8 21 Et dicebat eis : Quomodo nondum intelligitis ?
Mark 8 22 Et veniunt Bethsaidam, et adducunt ei cæcum, et rogabant eum ut illum tangeret.
Mark 8 23 Et apprehensa manu cæci, eduxit eum extra vicum : et exspuens in oculos ejus impositis manibus suis, interrogavit eum si quid videret.
Mark 8 24 Et aspiciens, ait : Video homines velut arbores ambulantes.
Mark 8 25 Deinde iterum imposuit manus super oculos ejus : et cœpit videre : et restitutus est ita ut clare videret omnia.
Mark 8 26 Et misit illum in domum suam, dicens : Vade in domum tuam : et si in vicum introieris, nemini dixeris.
Mark 8 27 Et egressus est Jesus, et discipuli ejus in castella Cæsareæ Philippi : et in via interrogabat discipulos suos, dicens eis : Quem me dicunt esse homines ?
Mark 8 28 Qui responderunt illi, dicentes : Joannem Baptistam, alii Eliam, alii vero quasi unum de prophetis.
Mark 8 29 Tunc dicit illis : Vos vero quem me esse dicitis ? Respondens Petrus, ait ei : Tu es Christus.
Mark 8 30 Et comminatus est eis, ne cui dicerent de illo.
Mark 8 31 Et cœpit docere eos quoniam oportet Filium hominis pati multa, et reprobari a senioribus, et a summis sacerdotibus et scribis, et occidi : et post tres dies resurgere.
Mark 8 32 Et palam verbum loquebatur. Et apprehendens eum Petrus, cœpit increpare eum.
Mark 8 33 Qui conversus, et videns discipulos suos, comminatus est Petro, dicens : Vade retro me Satana, quoniam non sapis quæ Dei sunt, sed quæ sunt hominum.
Mark 8 34 Et convocata turba cum discipulis suis, dixit eis : Si quis vult me sequi, deneget semetipsum : et tollat crucem suam, et sequatur me.
Mark 8 35 Qui enim voluerit animam suam salvam facere, perdet eam : qui autem perdiderit animam suam propter me, et Evangelium, salvam faciet eam.
Mark 8 36 Quid enim proderit homini, si lucretur mundum totum et detrimentum animæ suæ faciat ?
Mark 8 37 Aut quid dabit homo commutationis pro anima sua ?
Mark 8 38 Qui enim me confusus fuerit, et verba mea in generatione ista adultera et peccatrice, et Filius hominis confundetur eum, cum venerit in gloria Patris sui cum angelis sanctis.
Mark 8 39 Et dicebat illis : Amen dico vobis, quia sunt quidam de hic stantibus, qui non gustabunt mortem donec videant regnum Dei veniens in virtute.
Mark 9 1 Et post dies sex assumit Jesus Petrum, et Jacobum, et Joannem, et ducit illos in montem excelsum seorsum solos, et transfiguratus est coram ipsis.
Mark 9 2 Et vestimenta ejus facta sunt splendentia, et candida nimis velut nix, qualia fullo non potest super terram candida facere.
Mark 9 3 Et apparuit illis Elias cum Moyse : et erant loquentes cum Jesu.
Mark 9 4 Et respondens Petrus, ait Jesu : Rabbi, bonum est nos hic esse : et faciamus tria tabernacula, tibi unum, et Moysi unum, et Eliæ unum.
Mark 9 5 Non enim sciebat quid diceret : erant enim timore exterriti.
Mark 9 6 Et facta est nubes obumbrans eos : et venit vox de nube, dicens : Hic est Filius meus carissimus : audite illum.
Mark 9 7 Et statim circumspicientes, neminem amplius viderunt, nisi Jesum tantum secum.
Mark 9 8 Et descendentibus illis de monte, præcepit illis ne cuiquam quæ vidissent, narrarent : nisi cum Filius hominis a mortuis resurrexerit.
Mark 9 9 Et verbum continuerunt apud se : conquirentes quid esset, cum a mortuis resurrexerit.
Mark 9 10 Et interrogabant eum, dicentes : Quid ergo dicunt pharisæi et scribæ, quia Eliam oportet venire primum ?
Mark 9 11 Qui respondens, ait illis : Elias cum venerit primo, restituet omnia : et quomodo scriptum est in Filium hominis, ut multa patiatur et contemnatur.
Mark 9 12 Sed dico vobis quia et Elias venit (et fecerunt illi quæcumque voluerunt) sicut scriptum est de eo.
Mark 9 13 Et veniens ad discipulos suos, vidit turbam magnam circa eos, et scribas conquirentes cum illis.
Mark 9 14 Et confestim omnis populus videns Jesum, stupefactus est, et expaverunt, et accurrentes salutabant eum.
Mark 9 15 Et interrogavit eos : Quid inter vos conquiritis ?
Mark 9 16 Et respondens unus de turba, dixit : Magister, attuli filium meum ad te habentem spiritum mutum :
Mark 9 17 qui ubicumque eum apprehenderit, allidit illum, et spumat, et stridet dentibus, et arescit : et dixi discipulis tuis ut ejicerent illum, et non potuerunt.
Mark 9 18 Qui respondens eis, dixit : O generatio incredula, quamdiu apud vos ero ? quamdiu vos patiar ? afferte illum ad me.
Mark 9 19 Et attulerunt eum. Et cum vidisset eum, statim spiritus conturbavit illum : et elisus in terram, volutabatur spumans.
Mark 9 20 Et interrogavit patrem ejus : Quantum temporis est ex quo ei hoc accidit ? At ille ait : Ab infantia :
Mark 9 21 et frequenter eum in ignem, et in aquas misit ut eum perderet : sed si quid potes, adjuva nos, misertus nostri.
Mark 9 22 Jesus autem ait illi : Si potes credere, omnia possibilia sunt credenti.
Mark 9 23 Et continuo exclamans pater pueri, cum lacrimis aiebat : Credo, Domine ; adjuva incredulitatem meam.
Mark 9 24 Et cum videret Jesus concurrentem turbam, comminatus est spiritui immundo, dicens illi : Surde et mute spiritus, ego præcipio tibi, exi ab eo : et amplius ne introëas in eum.
Mark 9 25 Et exclamans, et multum discerpens eum, exiit ab eo, et factus est sicut mortuus, ita ut multi dicerent : Quia mortuus est.
Mark 9 26 Jesus autem tenens manum ejus elevavit eum, et surrexit.
Mark 9 27 Et cum introisset in domum, discipuli ejus secreto interrogabant eum : Quare nos non potuimus ejicere eum ?
Mark 9 28 Et dixit illis : Hoc genus in nullo potest exire, nisi in oratione et jejunio.
Mark 9 29 Et inde profecti prætergrediebantur Galilæam : nec volebat quemquam scire.
Mark 9 30 Docebat autem discipulos suos, et dicebat illis : Quoniam Filius hominis tradetur in manus hominum, et occident eum, et occisus tertia die resurget.
Mark 9 31 At illi ignorabant verbum : et timebant interrogare eum.
Mark 9 32 Et venerunt Capharnaum. Qui cum domi essent, interrogabat eos : Quid in via tractabatis ?
Mark 9 33 At illi tacebant : siquidem in via inter se disputaverunt : quis eorum major esset.
Mark 9 34 Et residens vocavit duodecim, et ait illis : Si quis vult primus esse, erit omnium novissimus, et omnium minister.
Mark 9 35 Et accipiens puerum, statuit eum in medio eorum : quem cum complexus esset, ait illis :
Mark 9 36 Quisquis unum ex hujusmodi pueris receperit in nomine meo, me recipit : et quicumque me susceperit, non me suscipit, sed eum qui misit me.
Mark 9 37 Respondit illi Joannes, dicens : Magister, vidimus quemdam in nomine tuo ejicientem dæmonia, qui non sequitur nos, et prohibuimus eum.
Mark 9 38 Jesus autem ait : Nolite prohibere eum : nemo est enim qui faciat virtutem in nomine meo, et possit cito male loqui de me :
Mark 9 39 qui enim non est adversum vos, pro vobis est.
Mark 9 40 Quisquis enim potum dederit vobis calicem aquæ in nomine meo, quia Christi estis : amen dico vobis, non perdet mercedem suam.
Mark 9 41 Et quisquis scandalizaverit unum ex his pusillis credentibus in me : bonum est ei magis si circumdaretur mola asinaria collo ejus, et in mare mitteretur.
Mark 9 42 Et si scandalizaverit te manus tua, abscide illam : bonum est tibi debilem introire in vitam, quam duas manus habentem ire in gehennam, in ignem inextinguibilem,
Mark 9 43 ubi vermis eorum non moritur, et ignis non extinguitur.
Mark 9 44 Et si pes tuus te scandalizat, amputa illum : bonum est tibi claudum introire in vitam æternam, quam duos pedes habentem mitti in gehennam ignis inextinguibilis,
Mark 9 45 ubi vermis eorum non moritur, et ignis non extinguitur.
Mark 9 46 Quod si oculus tuus scandalizat te, ejice eum : bonum est tibi luscum introire in regnum Dei, quam duos oculos habentem mitti in gehennam ignis,
Mark 9 47 ubi vermis eorum non moritur, et ignis non extinguitur.
Mark 9 48 Omnis enim igne salietur, et omnis victima sale salietur.
Mark 9 49 Bonum est sal : quod si sal insulsum fuerit, in quo illud condietis ? Habete in vobis sal, et pacem habete inter vos.
Mark 10 1 Et inde exsurgens venit in fines Judææ ultra Jordanem : et conveniunt iterum turbæ ad eum : et sicut consueverat, iterum docebat illos.
Mark 10 2 Et accedentes pharisæi interrogabant eum : Si licet vero uxorem dimittere : tentantes eum.
Mark 10 3 At ille respondens, dixit eis : Quid vobis præcepit Moyses ?
Mark 10 4 Qui dixerunt : Moyses permisit libellum repudii scribere, et dimittere.
Mark 10 5 Quibus respondens Jesus, ait : Ad duritiam cordis vestri scripsit vobis præceptum istud :
Mark 10 6 ab initio autem creaturæ masculum et feminam fecit eos Deus.
Mark 10 7 Propter hoc relinquet homo patrem suum et matrem, et adhærebit ad uxorem suam :
Mark 10 8 et erunt duo in carne una. Itaque jam non sunt duo, sed una caro.
Mark 10 9 Quod ergo Deus conjunxit, homo non separet.
Mark 10 10 Et in domo iterum discipuli ejus de eodem interrogaverunt eum.
Mark 10 11 Et ait illis : Quicumque dimiserit uxorem suam, et aliam duxerit, adulterium committit super eam.
Mark 10 12 Et si uxor dimiserit virum suum, et alii nupserit, mœchatur.
Mark 10 13 Et offerebant illi parvulos ut tangeret illos. Discipuli autem comminabantur offerentibus.
Mark 10 14 Quos cum videret Jesus, indigne tulit, et ait illis : Sinite parvulos venire ad me, et ne prohibueritis eos : talium enim est regnum Dei.
Mark 10 15 Amen dico vobis : Quisquis non receperit regnum Dei velut parvulus, non intrabit in illud.
Mark 10 16 Et complexans eos, et imponens manus super illos, benedicebat eos.
Mark 10 17 Et cum egressus esset in viam, procurrens quidam genu flexo ante eum, rogabat eum : Magister bone, quid faciam ut vitam æternam percipiam ?
Mark 10 18 Jesus autem dixit ei : Quid me dicis bonum ? nemo bonus, nisi unus Deus.
Mark 10 19 Præcepta nosti : ne adulteres, ne occidas, ne fureris, ne falsum testimonium dixeris, ne fraudum feceris, honora patrem tuum et matrem.
Mark 10 20 At ille respondens, ait illi : Magister, hæc omnia observavi a juventute mea.
Mark 10 21 Jesus autem intuitus eum, dilexit eum, et dixit ei : Unum tibi deest : vade, quæcumque habes vende, et da pauperibus, et habebis thesaurum in cælo : et veni, sequere me.
Mark 10 22 Qui contristatus in verbo, abiit mœrens : erat enim habens multas possessiones.
Mark 10 23 Et circumspiciens Jesus, ait discipulis suis : Quam difficile qui pecunias habent, in regnum Dei introibunt !
Mark 10 24 Discipuli autem obstupescebant in verbis ejus. At Jesus rursus respondens ait illis : Filioli, quam difficile est, confidentes in pecuniis, in regnum Dei introire !
Mark 10 25 Facilius est camelum per foramen acus transire, quam divitem intrare in regnum Dei.
Mark 10 26 Qui magis admirabantur, dicentes ad semetipsos : Et quis potest salvus fieri ?
Mark 10 27 Et intuens illos Jesus, ait : Apud homines impossibile est, sed non apud Deum : omnia enim possibilia sunt apud Deum.
Mark 10 28 Et cœpit ei Petrus dicere : Ecce nos dimisimus omnia, et secuti sumus te.
Mark 10 29 Respondens Jesus, ait : Amen dico vobis : Nemo est qui reliquerit domum, aut fratres, aut sorores, aut patrem, aut matrem, aut filios, aut agros propter me et propter Evangelium,
Mark 10 30 qui non accipiat centies tantum, nunc in tempore hoc : domos, et fratres, et sorores, et matres, et filios, et agros, cum persecutionibus, et in sæculo futuro vitam æternam.
Mark 10 31 Multi autem erunt primi novissimi, et novissimi primi.
Mark 10 32 Erant autem in via ascendentes Jerosolymam : et præcedebat illos Jesus, et stupebant : et sequentes timebant. Et assumens iterum duodecim, cœpit illis dicere quæ essent ei eventura.
Mark 10 33 Quia ecce ascendimus Jerosolymam, et Filius hominis tradetur principibus sacerdotum, et scribis, et senioribus, et damnabunt eum morte, et tradent eum gentibus :
Mark 10 34 et illudent ei, et conspuent eum, et flagellabunt eum, et interficient eum : et tertia die resurget.
Mark 10 35 Et accedunt ad eum Jacobus et Joannes filii Zebedæi, dicentes : Magister, volumus ut quodcumque petierimus, facias nobis.
Mark 10 36 At ille dixit eis : Quid vultis ut faciam vobis ?
Mark 10 37 Et dixerunt : Da nobis ut unus ad dexteram tuam, et alius ad sinistram tuam sedeamus in gloria tua.
Mark 10 38 Jesus autem ait eis : Nescitis quid petatis : potestis bibere calicem, quem ego bibo, aut baptismo, quo ego baptizor, baptizari ?
Mark 10 39 At illi dixerunt ei : Possumus. Jesus autem ait eis : Calicem quidem, quem ego bibo, bibetis ; et baptismo, quo ego baptizor, baptizabimini :
Mark 10 40 sedere autem ad dexteram meam, vel ad sinistram, non est meum dare vobis, sed quibus paratum est.
Mark 10 41 Et audientes decem, cœperunt indignari de Jacobo et Joanne.
Mark 10 42 Jesus autem vocans eos, ait illis : Scitis quia hi, qui videntur principari gentibus, dominantur eis : et principes eorum potestatem habent ipsorum.
Mark 10 43 Non ita est autem in vobis, sed quicumque voluerit fieri major, erit vester minister :
Mark 10 44 et quicumque voluerit in vobis primus esse, erit omnium servus.
Mark 10 45 Nam et Filius hominis non venit ut ministraretur ei, sed ut ministraret, et daret animam suam redemptionem pro multis.
Mark 10 46 Et veniunt Jericho : et proficiscente eo de Jericho, et discipulis ejus, et plurima multitudine, filius Timæ Bartimæus cæcus, sedebat juxta viam mendicans.
Mark 10 47 Qui cum audisset quia Jesus Nazarenus est, cœpit clamare, et dicere : Jesu fili David, miserere mei.
Mark 10 48 Et comminabantur ei multi ut taceret. At ille multo magis clamabat : Fili David, miserere mei.
Mark 10 49 Et stans Jesus præcepit illum vocari. Et vocant cæcum, dicentes ei : Animæquior esto : surge, vocat te.
Mark 10 50 Qui projecto vestimento suo exiliens, venit ad eum.
Mark 10 51 Et respondens Jesus dixit illi : Quid tibi vis faciam ? Cæcus autem dixit ei : Rabboni, ut videam.
Mark 10 52 Jesus autem ait illi : Vade, fides tua te salvum fecit. Et confestim vidit, et sequebatur eum in via.
Mark 11 1 Et cum appropinquarent Jerosolymæ et Bethaniæ ad montem Olivarum, mittit duos ex discipulis suis,
Mark 11 2 et ait illis : Ite in castellum, quod contra vos est, et statim introëuntes illuc, invenietis pullum ligatum, super quem nemo adhuc hominum sedit : solvite illum, et adducite.
Mark 11 3 Et si quis vobis dixerit : Quid facitis ? dicite, quia Domino necessarius est : et continuo illum dimittet huc.
Mark 11 4 Et abeuntes invenerunt pullum ligatum ante januam foris in bivio : et solvunt eum.
Mark 11 5 Et quidam de illic stantibus dicebant illis : Quid facitis solventes pullum ?
Mark 11 6 Qui dixerunt eis sicut præceperat illis Jesus, et dimiserunt eis.
Mark 11 7 Et duxerunt pullum ad Jesum : et imponunt illi vestimenta sua, et sedit super eum.
Mark 11 8 Multi autem vestimenta sua straverunt in via : alii autem frondes cædebant de arboribus, et sternebant in via.
Mark 11 9 Et qui præibant, et qui sequebantur, clamabant, dicentes : Hosanna : benedictus qui venit in nomine Domini :
Mark 11 10 benedictum quod venit regnum patris nostri David : hosanna in excelsis.
Mark 11 11 Et introivit Jerosolymam in templum : et circumspectis omnibus, cum jam vespera esset hora, exiit in Bethaniam cum duodecim.
Mark 11 12 Et alia die cum exirent a Bethania, esuriit.
Mark 11 13 Cumque vidisset a longe ficum habentem folia, venit si quid forte inveniret in ea : et cum venisset ad eam, nihil invenit præter folia : non enim erat tempus ficorum.
Mark 11 14 Et respondens dixit ei : Jam non amplius in æternum ex te fructum quisquam manducet. Et audiebant discipuli ejus.
Mark 11 15 Et veniunt in Jerosolymam. Et cum introisset in templum, cœpit ejicere vendentes et ementes in templo : et mensas numulariorum, et cathedras vendentium columbas evertit :
Mark 11 16 et non sinebat ut quisquam transferret vas per templum :
Mark 11 17 et docebat, dicens eis : Nonne scriptum est : Quia domus mea, domus orationis vocabitur omnibus gentibus ? vos autem fecistis eam speluncam latronum.
Mark 11 18 Quo audito principes sacerdotum et scribæ, quærebant quomodo eum perderent : timebant enim eum, quoniam universa turba admirabatur super doctrina ejus.
Mark 11 19 Et cum vespera facta esset, egrediebatur de civitate.
Mark 11 20 Et cum mane transirent, viderunt ficum aridam factam a radicibus.
Mark 11 21 Et recordatus Petrus, dixit ei : Rabbi, ecce ficus, cui maledixisti, aruit.
Mark 11 22 Et respondens Jesus ait illis : Habete fidem Dei.
Mark 11 23 Amen dico vobis, quia quicumque dixerit huic monti : Tollere, et mittere in mare, et non hæsitaverit in corde suo, sed crediderit, quia quodcumque dixerit fiat, fiat ei.
Mark 11 24 Propterea dico vobis, omnia quæcumque orantes petitis, credite quia accipietis, et evenient vobis.
Mark 11 25 Et cum stabitis ad orandum, dimittite si quis habetis adversus aliquem : ut et Pater vester, qui in cælis est, dimittat vobis peccata vestra.
Mark 11 26 Quod si vos non dimiseritis : nec Pater vester, qui in cælis est, dimittet vobis peccata vestra.
Mark 11 27 Et veniunt rursus Jerosolymam. Et cum ambularet in templo, accedunt ad eum summi sacerdotes, et scribæ, et seniores :
Mark 11 28 et dicunt ei : In qua potestate hæc facis ? et quis dedit tibi hanc potestatem ut ista facias ?
Mark 11 29 Jesus autem respondens, ait illis : Interrogabo vos et ego unum verbum, et respondete mihi : et dicam vobis in qua potestate hæc faciam.
Mark 11 30 Baptismus Joannis, de cælo erat, an ex hominibus ? Respondete mihi.
Mark 11 31 At illi cogitabant secum, dicentes : Si dixerimus : De cælo, dicet : Quare non credidistis ei ?
Mark 11 32 Si dixerimus : Ex hominibus, timemus populum : omnes enim habebant Joannem quia vere propheta esset.
Mark 11 33 Et respondentes dicunt Jesu : Nescimus. Et respondens Jesus ait illis : Neque ego dico vobis in qua potestate hæc faciam.
Mark 12 1 Et cœpit illis in parabolis loqui : Vineam pastinavit homo, et circumdedit sepem, et fodit lacum, et ædificavit turrim, et locavit eam agricolis, et peregre profectus est.
Mark 12 2 Et misit ad agricolas in tempore servum ut ab agricolis acciperet de fructu vineæ.
Mark 12 3 Qui apprehensum eum ceciderunt, et dimiserunt vacuum.
Mark 12 4 Et iterum misit ad illos alium servum : et illum in capite vulneraverunt, et contumeliis affecerunt.
Mark 12 5 Et rursum alium misit, et illum occiderunt : et plures alios : quosdam cædentes, alios vero occidentes.
Mark 12 6 Adhuc ergo unum habens filium carissimum, et illum misit ad eos novissimum, dicens : Quia reverebuntur filium meum.
Mark 12 7 Coloni autem dixerunt ad invicem : Hic est hæres : venite, occidamus eum : et nostra erit hæreditas.
Mark 12 8 Et apprehendentes eum, occiderunt : et ejecerunt extra vineam.
Mark 12 9 Quid ergo faciet dominus vineæ ? Veniet, et perdet colonos, et dabit vineam aliis.
Mark 12 10 Nec scripturam hanc legistis : Lapidem quem reprobaverunt ædificantes, hic factus est in caput anguli :
Mark 12 11 a Domino factum est istud, et est mirabile in oculis nostris ?
Mark 12 12 Et quærebant eum tenere : et timuerunt turbam : cognoverunt enim quoniam ad eos parabolam hanc dixerit. Et relicto eo abierunt.
Mark 12 13 Et mittunt ad eum quosdam ex pharisæis, et herodianis, ut eum caperent in verbo.
Mark 12 14 Qui venientes dicunt ei : Magister, scimus quia verax es, et non curas quemquam : nec enim vides in faciem hominum, sed in veritate viam Dei doces. Licet dari tributum Cæsari, an non dabimus ?
Mark 12 15 Qui sciens versutiam illorum, ait illos : Quid me tentatis ? afferte mihi denarium ut videam.
Mark 12 16 At illi attulerunt ei. Et ait illis : Cujus est imago hæc, et inscriptio ? Dicunt ei : Cæsaris.
Mark 12 17 Respondens autem Jesus dixit illis : Reddite igitur quæ sunt Cæsaris, Cæsari : et quæ sunt Dei, Deo. Et mirabantur super eo.
Mark 12 18 Et venerunt ad eum sadducæi, qui dicunt resurrectionem non esse : et interrogabant eum, dicentes :
Mark 12 19 Magister, Moyses nobis scripsit, ut si cujus frater mortuus fuerit, et dimiserit uxorem, et filios non reliquerit, accipiat frater ejus uxorem ipsius, et resuscitet semen fratri suo.
Mark 12 20 Septem ergo fratres erant : et primus accepit uxorem, et mortuus est non relicto semine.
Mark 12 21 Et secundus accepit eam, et mortuus est : et nec iste reliquit semen. Et tertius similiter.
Mark 12 22 Et acceperunt eam similiter septem : et non reliquerunt semen. Novissima omnium defuncta est et mulier.
Mark 12 23 In resurrectione ergo cum resurrexerint, cujus de his erit uxor ? septem enim habuerunt eam uxorem.
Mark 12 24 Et respondens Jesus, ait illis : Nonne ideo erratis, non scientes Scripturas, neque virtutem Dei ?
Mark 12 25 Cum enim a mortuis resurrexerint, neque nubent, neque nubentur, sed sunt sicut angeli in cælis.
Mark 12 26 De mortuis autem quod resurgant, non legistis in libro Moysi, super rubum, quomodo dixerit illi Deus, inquiens : Ego sum Deus Abraham, et Deus Isaac, et Deus Jacob ?
Mark 12 27 Non est Deus mortuorum, sed vivorum. Vos ergo multum erratis.
Mark 12 28 Et accessit unus de scribis, qui audierat illos conquirentes, et videns quoniam bene illis responderit, interrogavit eum quod esset primum omnium mandatum.
Mark 12 29 Jesus autem respondit ei : Quia primum omnium mandatum est : Audi Israël, Dominus Deus tuus, Deus unus est :
Mark 12 30 et diliges Dominum Deum tuum ex tota corde tuo, et ex tota anima tua, et ex tota mente tua, et ex tota virtute tua. Hoc est primum mandatum.
Mark 12 31 Secundum autem simile est illi : Diliges proximum tuum tamquam teipsum. Majus horum aliud mandatum non est.
Mark 12 32 Et ait illi scriba : Bene, Magister, in veritate dixisti, quia unus est Deus, et non est alius præter eum.
Mark 12 33 Et ut diligatur ex toto corde, et ex toto intellectu, et ex tota anima, et ex tota fortitudine, et diligere proximum tamquam seipsum, majus est omnibus holocautomatibus, et sacrificiis.
Mark 12 34 Jesus autem videns quod sapienter respondisset, dixit illi : Non es longe a regno Dei. Et nemo jam audebat eum interrogare.
Mark 12 35 Et respondens Jesus dicebat, docens in templo : Quomodo dicunt scribæ Christum filium esse David ?
Mark 12 36 Ipse enim David dicit in Spiritu Sancto : Dixit Dominus Domino meo : Sede a dextris meis, donec ponam inimicos tuos scabellum pedum tuorum.
Mark 12 37 Ipse ergo David dicit eum Dominum, et unde est filius ejus ? Et multa turba eum libenter audivit.
Mark 12 38 Et dicebat eis in doctrina sua : Cavete a scribis, qui volunt in stolis ambulare, et salutari in foro,
Mark 12 39 et in primis cathedris sedere in synagogis, et primos discubitus in cœnis :
Mark 12 40 qui devorant domos viduarum sub obtentu prolixæ orationis : hi accipient prolixius judicium.
Mark 12 41 Et sedens Jesus contra gazophylacium, aspiciebat quomodo turba jactaret æs in gazophylacium, et multi divites jactabant multa.
Mark 12 42 Cum venisset autem vidua una pauper, misit duo minuta, quod est quadrans,
Mark 12 43 et convocans discipulos suos, ait illis : Amen dico vobis, quoniam vidua hæc pauper plus omnibus misit, qui miserunt in gazophylacium.
Mark 12 44 Omnes enim ex eo, quod abundabat illis, miserunt : hæc vero de penuria sua omnia quæ habuit misit totum victum suum.
Mark 13 1 Et cum egrederetur de templo, ait illi unus ex discipulis suis : Magister, aspice quales lapides, et quales structuræ.
Mark 13 2 Et respondens Jesus, ait illi : Vides has omnes magnas ædificationes ? Non relinquetur lapis super lapidem, qui non destruatur.
Mark 13 3 Et cum sederet in monte Olivarum contra templum, interrogabant eum separatim Petrus, et Jacobus, et Joannes, et Andreas :
Mark 13 4 Dic nobis, quando ista fient ? et quod signum erit, quando hæc omnia incipient consummari ?
Mark 13 5 Et respondens Jesus cœpit dicere illis : Videte ne quid vos seducat :
Mark 13 6 multi enim venient in nomine meo, dicentes quia ego sum : et multos seducent.
Mark 13 7 Cum audieritis autem bella, et opiniones bellorum, ne timueritis : oportet enim hæc fieri : sed nondum finis.
Mark 13 8 Exsurget enim gens contra gentem, et regnum super regnum, et erunt terræmotus per loca, et fames. Initium dolorum hæc.
Mark 13 9 Videte autem vosmetipsos. Tradent enim vos in consiliis, et in synagogis vapulabitis, et ante præsides et reges stabitis propter me, in testimonium illis.
Mark 13 10 Et in omnes gentes primum oportet prædicari Evangelium.
Mark 13 11 Et cum duxerint vos tradentes, nolite præcogitare quid loquamini : sed quod datum vobis fuerit in illa hora, id loquimini : non enim vos estis loquentes, sed Spiritus Sanctus.
Mark 13 12 Tradet autem frater fratrem in mortem, et pater filium : et consurgent filii in parentes, et morte afficient eos.
Mark 13 13 Et eritis odio omnibus propter nomen meum. Qui autem sustinuerit in finem, hic salvus erit.
Mark 13 14 Cum autem videritis abominationem desolationis stantem, ubi non debet, qui legit, intelligat : tunc qui in Judæa sunt, fugiant in montes :
Mark 13 15 et qui super tectum, ne descendat in domum, nec introëat ut tollat quid de domo sua :
Mark 13 16 et qui in agro erit, non revertatur retro tollere vestimentum suum.
Mark 13 17 Væ autem prægnantibus et nutrientibus in illis diebus.
Mark 13 18 Orate vero ut hieme non fiant.
Mark 13 19 Erunt enim dies illi tribulationes tales quales non fuerunt ab initio creaturæ, quam condidit Deus usque nunc, neque fient.
Mark 13 20 Et nisi breviasset Dominus dies, non fuisset salva omnis caro : sed propter electos, quos elegit, breviavit dies.
Mark 13 21 Et tunc si quis vobis dixerit : Ecce hic est Christus, ecce illic, ne credideritis.
Mark 13 22 Exsurgent enim pseudochristi et pseudoprophetæ, et dabunt signa et portenta ad seducendos, si fieri potest, etiam electos.
Mark 13 23 Vos ergo videte : ecce prædixi vobis omnia.
Mark 13 24 Sed in illis diebus, post tribulationem illam, sol contenebrabitur, et luna non dabit splendorem suum :
Mark 13 25 et stellæ cæli erunt decidentes, et virtutes, quæ in cælis sunt, movebuntur.
Mark 13 26 Et tunc videbunt Filium hominis venientem in nubibus cum virtute multa et gloria.
Mark 13 27 Et tunc mittet angelos suos, et congregabit electos suos a quatuor ventis, a summo terræ usque ad summum cæli.
Mark 13 28 A ficu autem discite parabolam. Cum jam ramus ejus tener fuerit, et nata fuerint folia, cognoscitis quia in proximo sit æstas :
Mark 13 29 sic et vos cum videritis hæc fieri, scitote quod in proximo sit, in ostiis.
Mark 13 30 Amen dico vobis, quoniam non transibit generatio hæc, donec omnia ista fiant.
Mark 13 31 Cælum et terra transibunt, verba autem mea non transibunt.
Mark 13 32 De die autem illo vel hora nemo scit, neque angeli in cælo, neque Filius, nisi Pater.
Mark 13 33 Videte, vigilate, et orate : nescitis enim quando tempus sit.
Mark 13 34 Sicut homo qui peregre profectus reliquit domum suam, et dedit servis suis potestatem cujusque operis, et janitori præcepit ut vigilet,
Mark 13 35 vigilate ergo (nescitis enim quando dominus domus veniat : sero, an media nocte, an galli cantu, an mane),
Mark 13 36 ne, cum venerit repente, inveniat vos dormientes.
Mark 13 37 Quod autem vobis dico, omnibus dico : Vigilate.
Mark 14 1 Erat autem Pascha et azyma post biduum : et quærebant summi sacerdotes et scribæ quomodo eum dolo tenerent, et occiderent.
Mark 14 2 Dicebant autem : Non in die festo, ne forte tumultus fieret in populo.
Mark 14 3 Et cum esset Bethaniæ in domo Simonis leprosi, et recumberet, venit mulier habens alabastrum unguenti nardi spicati pretiosi : et fracto alabastro, effudit super caput ejus.
Mark 14 4 Erant autem quidam indigne ferentes intra semetipsos, et dicentes : Ut quid perditio ista unguenti facta est ?
Mark 14 5 poterat enim unguentum istud venundari plus quam trecentis denariis, et dari pauperibus. Et fremebant in eam.
Mark 14 6 Jesus autem dixit : Sinite eam, quid illi molesti estis ? Bonum opus operata est in me :
Mark 14 7 semper enim pauperes habetis vobiscum : et cum volueritis, potestis illis benefacere : me autem non semper habetis.
Mark 14 8 Quod habuit hæc, fecit : prævenit ungere corpus meum in sepulturam.
Mark 14 9 Amen dico vobis : Ubicumque prædicatum fuerit Evangelium istud in universo mundo, et quod fecit hæc, narrabitur in memoriam ejus.
Mark 14 10 Et Judas Iscariotes, unus de duodecim, abiit ad summos sacerdotes, ut proderet eum illis.
Mark 14 11 Qui audientes gavisi sunt : et promiserunt ei pecuniam se daturos. Et quærebat quomodo illum opportune traderet.
Mark 14 12 Et primo die azymorum quando Pascha immolabant, dicunt ei discipuli : Quo vis eamus, et paremus tibi ut manduces Pascha ?
Mark 14 13 Et mittit duos ex discipulis suis, et dicit eis : Ite in civitatem, et occurret vobis homo lagenam aquæ bajulans : sequimini eum,
Mark 14 14 et quocumque introierit, dicite domino domus, quia magister dicit : Ubi est refectio mea, ubi Pascha cum discipulis meis manducem ?
Mark 14 15 Et ipse vobis demonstrabit cœnaculum grande, stratum : et illic parate nobis.
Mark 14 16 Et abierunt discipuli ejus, et venerunt in civitatem : et invenerunt sicut dixerat illis, et paraverunt Pascha.
Mark 14 17 Vespere autem facto, venit cum duodecim.
Mark 14 18 Et discumbentibus eis, et manducantibus, ait Jesus : Amen dico vobis, quia unus ex vobis tradet me, qui manducat mecum.
Mark 14 19 At illi cœperunt contristari, et dicere ei singulatim : Numquid ego ?
Mark 14 20 Qui ait illis : Unus ex duodecim, qui intingit mecum manum in catino.
Mark 14 21 Et Filius quidem hominis vadit sicut scriptum est de eo : væ autem homini illi per quem Filius hominis tradetur ! bonum erat ei, si non esset natus homo ille.
Mark 14 22 Et manducantibus illis, accepit Jesus panem : et benedicens fregit, et dedit eis, et ait : Sumite, hoc est corpus meum.
Mark 14 23 Et accepto calice, gratias agens dedit eis : et biberunt ex illo omnes.
Mark 14 24 Et ait illis : Hic est sanguis meus novi testamenti, qui pro multis effundetur.
Mark 14 25 Amen dico vobis, quia jam non bibam de hoc genimine vitis usque in diem illum, cum illud bibam novum in regno Dei.
Mark 14 26 Et hymno dicto exierunt in montem Olivarum.
Mark 14 27 Et ait eis Jesus : Omnes scandalizabimini in me in nocte ista : quia scriptum est : Percutiam pastorem, et dispergentur oves.
Mark 14 28 Sed postquam resurrexero, præcedam vos in Galilæam.
Mark 14 29 Petrus autem ait illi : Et si omnes scandalizati fuerint in te, sed non ego.
Mark 14 30 Et ait illi Jesus : Amen dico tibi, quia tu hodie in nocte hac, priusquam gallus vocem bis dederit, ter me es negaturus.
Mark 14 31 At ille amplius loquebatur : Et si oportuerit me simul commori tibi, non te negabo. Similiter autem et omnes dicebant.
Mark 14 32 Et veniunt in prædium, cui nomen Gethsemani. Et ait discipulis suis : Sedete hic donec orem.
Mark 14 33 Et assumit Petrum, et Jacobum, et Joannem secum : et cœpit pavere et tædere.
Mark 14 34 Et ait illis : Tristis est anima mea usque ad mortem : sustinete hic, et vigilate.
Mark 14 35 Et cum processisset paululum, procidit super terram : et orabat ut, si fieri posset, transiret ab eo hora :
Mark 14 36 et dixit : Abba pater, omnia tibi possibilia sunt, transfer calicem hunc a me : sed non quod ego volo, sed quod tu.
Mark 14 37 Et venit, et invenit eos dormientes. Et ait Petro : Simon, dormis ? non potuisti una hora vigilare ?
Mark 14 38 Vigilate et orate, ut non intretis in tentationem. Spiritus quidem promptus est, caro vero infirma.
Mark 14 39 Et iterum abiens oravit, eumdem sermonem dicens.
Mark 14 40 Et reversus, denuo invenit eos dormientes (erant enim oculi eorum gravati), et ignorabant quid responderent ei.
Mark 14 41 Et venit tertio, et ait illis : Dormite jam, et requiescite. Sufficit : venit hora : ecce Filius hominis tradetur in manus peccatorum.
Mark 14 42 Surgite, eamus : ecce qui me tradet, prope est.
Mark 14 43 Et, adhuc eo loquente, venit Judas Iscariotes unus de duodecim, et cum eo turba multa cum gladiis et lignis, a summis sacerdotibus, et scribis, et senioribus.
Mark 14 44 Dederat autem traditor ejus signum eis, dicens : Quemcumque osculatus fuero, ipse est, tenete eum, et ducite caute.
Mark 14 45 Et cum venisset, statim accedens ad eum, ait : Ave Rabbi : et osculatus est eum.
Mark 14 46 At illi manus injecerunt in eum, et tenuerunt eum.
Mark 14 47 Unus autem quidam de circumstantibus educens gladium, percussit servum summi sacerdotis : et amputavit illi auriculam.
Mark 14 48 Et respondens Jesus, ait illis : Tamquam ad latronem existis cum gladiis et lignis comprehendere me ?
Mark 14 49 quotidie eram apud vos in templo docens, et non me tenuistis. Sed ut impleantur Scripturæ.
Mark 14 50 Tunc discipuli ejus relinquentes eum, omnes fugerunt.
Mark 14 51 Adolescens autem quidam sequebatur eum amictus sindone super nudo : et tenuerunt eum.
Mark 14 52 At ille rejecta sindone, nudus profugit ab eis.
Mark 14 53 Et adduxerunt Jesum ad summum sacerdotem : et convenerunt omnes sacerdotes, et scribæ, et seniores.
Mark 14 54 Petrus autem a longe secutus est eum usque intro in atrium summi sacerdotis : et sedebat cum ministris ad ignem, et calefaciebat se.
Mark 14 55 Summi vero sacerdotes et omne concilium quærebant adversus Jesum testimonium, ut eum morti traderent, nec inveniebant.
Mark 14 56 Multi enim testimonium falsum dicebant adversus eum : et convenientia testimonia non erant.
Mark 14 57 Et quidam surgentes, falsum testimonium ferebant adversus eum, dicentes :
Mark 14 58 Quoniam nos audivimus eum dicentem : Ego dissolvam templum hoc manu factum, et per triduum aliud non manu factum ædificabo.
Mark 14 59 Et non erat conveniens testimonium illorum.
Mark 14 60 Et exsurgens summus sacerdos in medium, interrogavit Jesum, dicens : Non respondes quidquam ad ea quæ tibi objiciuntur ab his ?
Mark 14 61 Ille autem tacebat, et nihil respondit. Rursum summus sacerdos interrogabat eum, et dixit ei : Tu es Christus Filius Dei benedicti ?
Mark 14 62 Jesus autem dixit illi : Ego sum : et videbitis Filium hominis sedentem a dextris virtutis Dei, et venientem cum nubibus cæli.
Mark 14 63 Summus autem sacerdos scindens vestimenta sua, ait : Quid adhuc desideramus testes ?
Mark 14 64 Audistis blasphemiam : quid vobis videtur ? Qui omnes condemnaverunt eum esse reum mortis.
Mark 14 65 Et cœperunt quidam conspuere eum, et velare faciem ejus, et colaphis eum cædere, et dicere ei : Prophetiza : et ministri alapis eum cædebant.
Mark 14 66 Et cum esset Petrus in atrio deorsum, venit una ex ancillis summi sacerdotis :
Mark 14 67 et cum vidisset Petrum calefacientem se, aspiciens illum, ait : Et tu cum Jesu Nazareno eras.
Mark 14 68 At ille negavit, dicens : Neque scio, neque novi quid dicas. Et exiit foras ante atrium, et gallus cantavit.
Mark 14 69 Rursus autem cum vidisset illum ancilla, cœpit dicere circumstantibus : Quia hic ex illis est.
Mark 14 70 At ille iterum negavit. Et post pusillum rursus qui astabant, dicebant Petro : Vere ex illis es : nam et Galilæus es.
Mark 14 71 Ille autem cœpit anathematizare et jurare : Quia nescio hominem istum, quem dicitis.
Mark 14 72 Et statim gallus iterum cantavit. Et recordatus est Petrus verbi, quod dixerat ei Jesus : Priusquam gallus cantet bis, ter me negabis. Et cœpit flere.
Mark 15 1 Et confestim, mane consilium facientes summi sacerdotes cum senioribus, et scribis, et universo concilio, vincientes Jesum, duxerunt, et tradiderunt Pilato.
Mark 15 2 Et interrogavit eum Pilatus : Tu es rex Judæorum ? At ille respondens, ait illi : Tu dicis.
Mark 15 3 Et accusabant eum summi sacerdotes in multis.
Mark 15 4 Pilatus autem rursum interrogavit eum, dicens : Non respondes quidquam ? vide in quantis te accusant.
Mark 15 5 Jesus autem amplius nihil respondit, ita ut miraretur Pilatus.
Mark 15 6 Per diem autem festum solebat dimittere illis unum ex vinctis, quemcumque petissent.
Mark 15 7 Erat autem qui dicebatur Barrabas, qui cum seditiosis erat vinctus, qui in seditione fecerat homicidium.
Mark 15 8 Et cum ascendisset turba, cœpit rogare, sicut semper faciebat illis.
Mark 15 9 Pilatus autem respondit eis, et dixit : Vultis dimittam vobis regem Judæorum ?
Mark 15 10 Sciebat enim quod per invidiam tradidissent eum summi sacerdotes.
Mark 15 11 Pontifices autem concitaverunt turbam, ut magis Barabbam dimitteret eis.
Mark 15 12 Pilatus autem iterum respondens, ait illis : Quid ergo vultis faciam regi Judæorum ?
Mark 15 13 At illi iterum clamaverunt : Crucifige eum.
Mark 15 14 Pilatus vero dicebat illis : Quid enim mali fecit ? At illi magis clamabant : Crucifige eum.
Mark 15 15 Pilatus autem volens populo satisfacere, dimisit illis Barabbam, et tradidit Jesum flagellis cæsum, ut crucifigeretur.
Mark 15 16 Milites autem duxerunt eum in atrium prætorii, et convocant totam cohortem,
Mark 15 17 et induunt eum purpura, et imponunt ei plectentes spineam coronam.
Mark 15 18 Et cœperunt salutare eum : Ave rex Judæorum.
Mark 15 19 Et percutiebant caput ejus arundine : et conspuebant eum, et ponentes genua, adorabant eum.
Mark 15 20 Et postquam illuserunt ei, exuerunt illum purpura, et induerunt eum vestimentis suis : et educunt illum ut crucifigerent eum.
Mark 15 21 Et angariaverunt prætereuntem quempiam, Simonem Cyrenæum venientem de villa, patrem Alexandri et Rufi, ut tolleret crucem ejus.
Mark 15 22 Et perducunt illum in Golgotha locum : quod est interpretatum Calvariæ locus.
Mark 15 23 Et dabant ei bibere myrrhatum vinum : et non accepit.
Mark 15 24 Et crucifigentes eum, diviserunt vestimenta ejus, mittentes sortem super eis, quis quid tolleret.
Mark 15 25 Erat autem hora tertia : et crucifixerunt eum.
Mark 15 26 Et erat titulus causæ ejus inscriptus : Rex Judæorum.
Mark 15 27 Et cum eo crucifigunt duos latrones : unum a dextris, et alium a sinistris ejus.
Mark 15 28 Et impleta est Scriptura, quæ dicit : Et cum iniquis reputatus est.
Mark 15 29 Et prætereuntes blasphemabant eum, moventes capita sua, et dicentes : Vah qui destruis templum Dei, et in tribus diebus reædificas :
Mark 15 30 salvum fac temetipsum descendens de cruce.
Mark 15 31 Similiter et summi sacerdotes illudentes, ad alterutrum cum scribis dicebant : Alios salvos fecit, seipsum non potest salvum facere.
Mark 15 32 Christus rex Israël descendat nunc de cruce, ut videamus, et credamus. Et qui cum eo crucifixi erant, convitiabantur ei.
Mark 15 33 Et facta hora sexta, tenebræ factæ sunt per totam terram usque in horam nonam.
Mark 15 34 Et hora nona exclamavit Jesus voce magna, dicens : Eloi, eloi, lamma sabacthani ? quod est interpretatum : Deus meus, Deus meus, ut quid dereliquisti me ?
Mark 15 35 Et quidam de circumstantibus audientes, dicebant : Ecce Eliam vocat.
Mark 15 36 Currens autem unus, et implens spongiam aceto, circumponensque calamo, potum dabat ei, dicens : Sinite, videamus si veniat Elias ad deponendum eum.
Mark 15 37 Jesus autem emissa voce magna expiravit.
Mark 15 38 Et velum templi scissum est in duo, a summo usque deorsum.
Mark 15 39 Videns autem centurio, qui ex adverso stabat, quia sic clamans expirasset, ait : Vere hic homo Filius Dei erat.
Mark 15 40 Erant autem et mulieres de longe aspicientes : inter quas erat Maria Magdalene, et Maria Jacobi minoris, et Joseph mater, et Salome :
Mark 15 41 et cum esset in Galilæa, sequebantur eum, et ministrabant ei, et aliæ multæ, quæ simul cum eo ascenderant Jerosolymam.
Mark 15 42 Et cum jam sero esset factum (quia erat parasceve, quod est ante sabbatum),
Mark 15 43 venit Joseph ab Arimathæa nobilis decurio, qui et ipse erat exspectans regnum Dei, et audacter introivit ad Pilatum, et petiit corpus Jesu.
Mark 15 44 Pilatus autem mirabatur si jam obiisset. Et accersito centurione, interrogavit eum si jam mortuus esset.
Mark 15 45 Et cum cognovisset a centurione, donavit corpus Joseph.
Mark 15 46 Joseph autem mercatus sindonem, et deponens eum involvit sindone, et posuit eum in monumento quod erat excisum de petra, et advolvit lapidem ad ostium monumenti.
Mark 15 47 Maria autem Magdalene et Maria Joseph aspiciebant ubi poneretur.
Mark 16 1 Et cum transisset sabbatum, Maria Magdalene, et Maria Jacobi, et Salome emerunt aromata ut venientes ungerent Jesum.
Mark 16 2 Et valde mane una sabbatorum, veniunt ad monumentum, orto jam sole.
Mark 16 3 Et dicebant ad invicem : Quis revolvet nobis lapidem ab ostio monumenti ?
Mark 16 4 Et respicientes viderunt revolutum lapidem. Erat quippe magnus valde.
Mark 16 5 Et introëuntes in monumentum viderunt juvenem sedentem in dextris, coopertum stola candida, et obstupuerunt.
Mark 16 6 Qui dicit illis : Nolite expavescere : Jesum quæritis Nazarenum, crucifixum : surrexit, non est hic, ecce locus ubi posuerunt eum.
Mark 16 7 Sed ite, dicite discipulis ejus, et Petro, quia præcedit vos in Galilæam : ibi eum videbitis, sicut dixit vobis.
Mark 16 8 At illæ exeuntes, fugerunt de monumento : invaserat enim eas tremor et pavor : et nemini quidquam dixerunt : timebant enim.
Mark 16 9 Surgens autem mane prima sabbati, apparuit primo Mariæ Magdalene, de qua ejecerat septem dæmonia.
Mark 16 10 Illa vadens nuntiavit his, qui cum eo fuerant, lugentibus et flentibus.
Mark 16 11 Et illi audientes quia viveret, et visus esset ab ea, non crediderunt.
Mark 16 12 Post hæc autem duobus ex his ambulantibus ostensus est in alia effigie, euntibus in villam :
Mark 16 13 et illi euntes nuntiaverunt ceteris : nec illis crediderunt.
Mark 16 14 Novissime recumbentibus illis undecim apparuit : et exprobravit incredulitatem eorum et duritiam cordis : quia iis, qui viderant eum resurrexisse, non crediderunt.
Mark 16 15 Et dixit eis : Euntes in mundum universum prædicate Evangelium omni creaturæ.
Mark 16 16 Qui crediderit, et baptizatus fuerit, salvus erit : qui vero non crediderit, condemnabitur.
Mark 16 17 Signa autem eos qui crediderint, hæc sequentur : in nomine meo dæmonia ejicient : linguis loquentur novis :
Mark 16 18 serpentes tollent : et si mortiferum quid biberint, non eis nocebit : super ægros manus imponent, et bene habebunt.
Mark 16 19 Et Dominus quidem Jesus postquam locutus est eis, assumptus est in cælum, et sedet a dextris Dei.
Mark 16 20 Illi autem profecti prædicaverunt ubique, Domino cooperante, et sermonem confirmante, sequentibus signis.
Luke 1 1 Quoniam quidem multi conati sunt ordinare narrationem, quæ in nobis completæ sunt, rerum :
Luke 1 2 sicut tradiderunt nobis, qui ab initio ipsi viderunt, et ministri fuerunt sermonis :
Luke 1 3 visum est et mihi, assecuto omnia a principio diligenter, ex ordine tibi scribere, optime Theophile,
Luke 1 4 ut cognoscas eorum verborum, de quibus eruditus es, veritatem.
Luke 1 5 Fuit in diebus Herodis, regis Judææ, sacerdos quidam nomine Zacharias de vice Abia, et uxor illius de filiabus Aaron, et nomen ejus Elisabeth.
Luke 1 6 Erant autem justi ambo ante Deum, incedentes in omnibus mandatis et justificationibus Domini sine querela.
Luke 1 7 Et non erat illis filius, eo quod esset Elisabeth sterilis, et ambo processissent in diebus suis.
Luke 1 8 Factum est autem, cum sacerdotio fungeretur in ordine vicis suæ ante Deum,
Luke 1 9 secundum consuetudinem sacerdotii, sorte exiit ut incensum poneret, ingressus in templum Domini :
Luke 1 10 et omnis multitudo populi erat orans foris hora incensi.
Luke 1 11 Apparuit autem illi angelus Domini, stans a dextris altaris incensi.
Luke 1 12 Et Zacharias turbatus est videns, et timor irruit super eum.
Luke 1 13 Ait autem ad illum angelus : Ne timeas, Zacharia, quoniam exaudita est deprecatio tua : et uxor tua Elisabeth pariet tibi filium, et vocabis nomen ejus Joannem :
Luke 1 14 et erit gaudium tibi, et exsultatio, et multi in nativitate ejus gaudebunt :
Luke 1 15 erit enim magnus coram Domino : et vinum et siceram non bibet, et Spiritu Sancto replebitur adhuc ex utero matris suæ :
Luke 1 16 et multos filiorum Israël convertet ad Dominum Deum ipsorum :
Luke 1 17 et ipse præcedet ante illum in spiritu et virtute Eliæ : ut convertat corda patrum in filios, et incredulos ad prudentiam justorum, parare Domino plebem perfectam.
Luke 1 18 Et dixit Zacharias ad angelum : Unde hoc sciam ? ego enim sum senex, et uxor mea processit in diebus suis.
Luke 1 19 Et respondens angelus dixit ei : Ego sum Gabriel, qui asto ante Deum : et missus sum loqui ad te, et hæc tibi evangelizare.
Luke 1 20 Et ecce eris tacens, et non poteris loqui usque in diem quo hæc fiant, pro eo quod non credidisti verbis meis, quæ implebuntur in tempore suo.
Luke 1 21 Et erat plebs exspectans Zachariam : et mirabantur quod tardaret ipse in templo.
Luke 1 22 Egressus autem non poterat loqui ad illos, et cognoverunt quod visionem vidisset in templo. Et ipse erat innuens illis, et permansit mutus.
Luke 1 23 Et factum est, ut impleti sunt dies officii ejus, abiit in domum suam :
Luke 1 24 post hos autem dies concepit Elisabeth uxor ejus, et occultabat se mensibus quinque, dicens :
Luke 1 25 Quia sic fecit mihi Dominus in diebus, quibus respexit auferre opprobrium meum inter homines.
Luke 1 26 In mense autem sexto, missus est angelus Gabriel a Deo in civitatem Galilææ, cui nomen Nazareth,
Luke 1 27 ad virginem desponsatam viro, cui nomen erat Joseph, de domo David : et nomen virginis Maria.
Luke 1 28 Et ingressus angelus ad eam dixit : Ave gratia plena : Dominus tecum : benedicta tu in mulieribus.
Luke 1 29 Quæ cum audisset, turbata est in sermone ejus, et cogitabat qualis esset ista salutatio.
Luke 1 30 Et ait angelus ei : Ne timeas, Maria : invenisti enim gratiam apud Deum.
Luke 1 31 Ecce concipies in utero, et paries filium, et vocabis nomen ejus Jesum :
Luke 1 32 hic erit magnus, et Filius Altissimi vocabitur, et dabit illi Dominus Deus sedem David patris ejus : et regnabit in domo Jacob in æternum,
Luke 1 33 et regni ejus non erit finis.
Luke 1 34 Dixit autem Maria ad angelum : Quomodo fiet istud, quoniam virum non cognosco ?
Luke 1 35 Et respondens angelus dixit ei : Spiritus Sanctus superveniet in te, et virtus Altissimi obumbrabit tibi. Ideoque et quod nascetur ex te sanctum, vocabitur Filius Dei.
Luke 1 36 Et ecce Elisabeth cognata tua, et ipsa concepit filium in senectute sua : et hic mensis sextus est illi, quæ vocatur sterilis :
Luke 1 37 quia non erit impossibile apud Deum omne verbum.
Luke 1 38 Dixit autem Maria : Ecce ancilla Domini : fiat mihi secundum verbum tuum. Et discessit ab illa angelus.
Luke 1 39 Exsurgens autem Maria in diebus illis, abiit in montana cum festinatione, in civitatem Juda :
Luke 1 40 et intravit in domum Zachariæ, et salutavit Elisabeth.
Luke 1 41 Et factum est, ut audivit salutationem Mariæ Elisabeth, exsultavit infans in utero ejus : et repleta est Spiritu Sancto Elisabeth :
Luke 1 42 et exclamavit voce magna, et dixit : Benedicta tu inter mulieres, et benedictus fructus ventris tui.
Luke 1 43 Et unde hoc mihi, ut veniat mater Domini mei ad me ?
Luke 1 44 Ecce enim ut facta est vox salutationis tuæ in auribus meis, exsultavit in gaudio infans in utero meo.
Luke 1 45 Et beata, quæ credidisti, quoniam perficientur ea, quæ dicta sunt tibi a Domino.
Luke 1 46 Et ait Maria : Magnificat anima mea Dominum :
Luke 1 47 et exsultavit spiritus meus in Deo salutari meo.
Luke 1 48 Quia respexit humilitatem ancillæ suæ : ecce enim ex hoc beatam me dicent omnes generationes,
Luke 1 49 quia fecit mihi magna qui potens est : et sanctum nomen ejus,
Luke 1 50 et misericordia ejus a progenie in progenies timentibus eum.
Luke 1 51 Fecit potentiam in brachio suo : dispersit superbos mente cordis sui.
Luke 1 52 Deposuit potentes de sede, et exaltavit humiles.
Luke 1 53 Esurientes implevit bonis : et divites dimisit inanes.
Luke 1 54 Suscepit Israël puerum suum, recordatus misericordiæ suæ :
Luke 1 55 sicut locutus est ad patres nostros, Abraham et semini ejus in sæcula.
Luke 1 56 Mansit autem Maria cum illa quasi mensibus tribus : et reversa est in domum suam.
Luke 1 57 Elisabeth autem impletum est tempus pariendi, et peperit filium.
Luke 1 58 Et audierunt vicini et cognati ejus quia magnificavit Dominus misericordiam suam cum illa, et congratulabantur ei.
Luke 1 59 Et factum est in die octavo, venerunt circumcidere puerum, et vocabant eum nomine patris sui Zachariam.
Luke 1 60 Et respondens mater ejus, dixit : Nequaquam, sed vocabitur Joannes.
Luke 1 61 Et dixerunt ad illam : Quia nemo est in cognatione tua, qui vocetur hoc nomine.
Luke 1 62 Innuebant autem patri ejus, quem vellet vocari eum.
Luke 1 63 Et postulans pugillarem scripsit, dicens : Joannes est nomen ejus. Et mirati sunt universi.
Luke 1 64 Apertum est autem illico os ejus, et lingua ejus, et loquebatur benedicens Deum.
Luke 1 65 Et factus est timor super omnes vicinos eorum : et super omnia montana Judææ divulgabantur omnia verba hæc :
Luke 1 66 et posuerunt omnes qui audierant in corde suo, dicentes : Quis, putas, puer iste erit ? etenim manus Domini erat cum illo.
Luke 1 67 Et Zacharias pater ejus repletus est Spiritu Sancto : et prophetavit, dicens :
Luke 1 68 Benedictus Dominus Deus Israël, quia visitavit, et fecit redemptionem plebis suæ :
Luke 1 69 et erexit cornu salutis nobis in domo David pueri sui,
Luke 1 70 sicut locutum est per os sanctorum, qui a sæculo sunt, prophetarum ejus :
Luke 1 71 salutem ex inimicis nostris, et de manu omnium qui oderunt nos :
Luke 1 72 ad faciendam misericordiam cum patribus nostris : et memorari testamenti sui sancti :
Luke 1 73 jusjurandum, quod juravit ad Abraham patrem nostrum, daturum se nobis
Luke 1 74 ut sine timore, de manu inimicorum nostrorum liberati, serviamus illi
Luke 1 75 in sanctitate et justitia coram ipso, omnibus diebus nostris.
Luke 1 76 Et tu puer, propheta Altissimi vocaberis : præibis enim ante faciem Domini parare vias ejus,
Luke 1 77 ad dandam scientiam salutis plebi ejus in remissionem peccatorum eorum
Luke 1 78 per viscera misericordiæ Dei nostri, in quibus visitavit nos, oriens ex alto :
Luke 1 79 illuminare his qui in tenebris et in umbra mortis sedent : ad dirigendos pedes nostros in viam pacis.
Luke 1 80 Puer autem crescebat, et confortabatur spiritu : et erat in desertis usque in diem ostensionis suæ ad Israël.
Luke 2 1 Factum est autem in diebus illis, exiit edictum a Cæsare Augusto ut describeretur universus orbis.
Luke 2 2 Hæc descriptio prima facta est a præside Syriæ Cyrino :
Luke 2 3 et ibant omnes ut profiterentur singuli in suam civitatem.
Luke 2 4 Ascendit autem et Joseph a Galilæa de civitate Nazareth in Judæam, in civitatem David, quæ vocatur Bethlehem : eo quod esset de domo et familia David,
Luke 2 5 ut profiteretur cum Maria desponsata sibi uxore prægnante.
Luke 2 6 Factum est autem, cum essent ibi, impleti sunt dies ut pareret.
Luke 2 7 Et peperit filium suum primogenitum, et pannis eum involvit, et reclinavit eum in præsepio : quia non erat eis locus in diversorio.
Luke 2 8 Et pastores erant in regione eadem vigilantes, et custodientes vigilias noctis super gregem suum.
Luke 2 9 Et ecce angelus Domini stetit juxta illos, et claritas Dei circumfulsit illos, et timuerunt timore magno.
Luke 2 10 Et dixit illis angelus : Nolite timere : ecce enim evangelizo vobis gaudium magnum, quod erit omni populo :
Luke 2 11 quia natus est vobis hodie Salvator, qui est Christus Dominus, in civitate David.
Luke 2 12 Et hoc vobis signum : invenietis infantem pannis involutum, et positum in præsepio.
Luke 2 13 Et subito facta est cum angelo multitudo militiæ cælestis laudantium Deum, et dicentium :
Luke 2 14 Gloria in altissimis Deo, et in terra pax hominibus bonæ voluntatis.
Luke 2 15 Et factum est, ut discesserunt ab eis angeli in cælum : pastores loquebantur ad invicem : Transeamus usque Bethlehem, et videamus hoc verbum, quod factum est, quod Dominus ostendit nobis.
Luke 2 16 Et venerunt festinantes : et invenerunt Mariam, et Joseph, et infantem positum in præsepio.
Luke 2 17 Videntes autem cognoverunt de verbo, quod dictum erat illis de puero hoc.
Luke 2 18 Et omnes qui audierunt, mirati sunt : et de his quæ dicta erant a pastoribus ad ipsos.
Luke 2 19 Maria autem conservabat omnia verba hæc, conferens in corde suo.
Luke 2 20 Et reversi sunt pastores glorificantes et laudantes Deum in omnibus quæ audierant et viderant, sicut dictum est ad illos.
Luke 2 21 Et postquam consummati sunt dies octo, ut circumcideretur puer, vocatum est nomen ejus Jesus, quod vocatum est ab angelo priusquam in utero conciperetur.
Luke 2 22 Et postquam impleti sunt dies purgationis ejus secundum legem Moysi, tulerunt illum in Jerusalem, ut sisterent eum Domino,
Luke 2 23 sicut scriptum est in lege Domini : Quia omne masculinum adaperiens vulvam, sanctum Domino vocabitur :
Luke 2 24 et ut darent hostiam secundum quod dictum est in lege Domini, par turturum, aut duos pullos columbarum.
Luke 2 25 Et ecce homo erat in Jerusalem, cui nomen Simeon, et homo iste justus, et timoratus, exspectans consolationem Israël : et Spiritus Sanctus erat in eo.
Luke 2 26 Et responsum acceperat a Spiritu Sancto, non visurum se mortem, nisi prius videret Christum Domini.
Luke 2 27 Et venit in spiritu in templum. Et cum inducerent puerum Jesum parentes ejus, ut facerent secundum consuetudinem legis pro eo,
Luke 2 28 et ipse accepit eum in ulnas suas : et benedixit Deum, et dixit :
Luke 2 29 Nunc dimittis servum tuum Domine, secundum verbum tuum in pace :
Luke 2 30 quia viderunt oculi mei salutare tuum,
Luke 2 31 quod parasti ante faciem omnium populorum :
Luke 2 32 lumen ad revelationem gentium, et gloriam plebis tuæ Israël.
Luke 2 33 Et erat pater ejus et mater mirantes super his quæ dicebantur de illo.
Luke 2 34 Et benedixit illis Simeon, et dixit ad Mariam matrem ejus : Ecce positus est hic in ruinam, et in resurrectionem multorum in Israël, et in signum cui contradicetur :
Luke 2 35 et tuam ipsius animam pertransibit gladius ut revelentur ex multis cordibus cogitationes.
Luke 2 36 Et erat Anna prophetissa, filia Phanuel, de tribu Aser : hæc processerat in diebus multis, et vixerat cum viro suo annis septem a virginitate sua.
Luke 2 37 Et hæc vidua usque ad annos octoginta quatuor : quæ non discedebat de templo, jejuniis, et obsecrationibus serviens nocte ac die.
Luke 2 38 Et hæc, ipsa hora superveniens, confitebatur Domino : et loquebatur de illo omnibus, qui exspectabant redemptionem Israël.
Luke 2 39 Et ut perfecerunt omnia secundum legem Domini, reversi sunt in Galilæam in civitatem suam Nazareth.
Luke 2 40 Puer autem crescebat, et confortabatur plenus sapientia : et gratia Dei erat in illo.
Luke 2 41 Et ibant parentes ejus per omnes annos in Jerusalem, in die solemni Paschæ.
Luke 2 42 Et cum factus esset annorum duodecim, ascendentibus illis Jerosolymam secundum consuetudinem diei festi,
Luke 2 43 consummatisque diebus, cum redirent, remansit puer Jesus in Jerusalem, et non cognoverunt parentes ejus.
Luke 2 44 Existimantes autem illum esse in comitatu, venerunt iter diei, et requirebant eum inter cognatos et notos.
Luke 2 45 Et non invenientes, regressi sunt in Jerusalem, requirentes eum.
Luke 2 46 Et factum est, post triduum invenerunt illum in templo sedentem in medio doctorum, audientem illos, et interrogantem eos.
Luke 2 47 Stupebant autem omnes qui eum audiebant, super prudentia et responsis ejus.
Luke 2 48 Et videntes admirati sunt. Et dixit mater ejus ad illum : Fili, quid fecisti nobis sic ? ecce pater tuus et ego dolentes quærebamus te.
Luke 2 49 Et ait ad illos : Quid est quod me quærebatis ? nesciebatis quia in his quæ Patris mei sunt, oportet me esse ?
Luke 2 50 Et ipsi non intellexerunt verbum quod locutus est ad eos.
Luke 2 51 Et descendit cum eis, et venit Nazareth : et erat subditus illis. Et mater ejus conservabat omnia verba hæc in corde suo.
Luke 2 52 Et Jesus proficiebat sapientia, et ætate, et gratia apud Deum et homines.
Luke 3 1 Anno autem quintodecimo imperii Tiberii Cæsaris, procurante Pontio Pilato Judæam, tetrarcha autem Galiææ Herode, Philippo autem fratre ejus tetrarcha Iturææ, et Trachonitidis regionis, et Lysania Abilinæ tetrarcha,
Luke 3 2 sub principibus sacerdotum Anna et Caipha : factum est verbum Domini super Joannem, Zachariæ filium, in deserto.
Luke 3 3 Et venit in omnem regionem Jordanis, prædicans baptismum pœnitentiæ in remissionem peccatorum,
Luke 3 4 sicut scriptum est in libro sermonum Isaiæ prophetæ : Vox clamantis in deserto : Parate viam Domini ; rectas facite semitas ejus :
Luke 3 5 omnis vallis implebitur, et omnis mons, et collis humiliabitur : et erunt prava in directa, et aspera in vias planas :
Luke 3 6 et videbit omnis caro salutare Dei.
Luke 3 7 Dicebat ergo ad turbas quæ exibant ut baptizarentur ab ipso : Genimina viperarum, quis ostendit vobis fugere a ventura ira ?
Luke 3 8 Facite ergo fructus dignos pœnitentiæ, et ne cœperitis dicere : Patrem habemus Abraham. Dico enim vobis quia potens est Deus de lapidibus istis suscitare filios Abrahæ.
Luke 3 9 Jam enim securis ad radicem arborum posita est. Omnis ergo arbor non faciens fructum bonum, excidetur, et in ignem mittetur.
Luke 3 10 Et interrogabant eum turbæ, dicentes : Quid ergo faciemus ?
Luke 3 11 Respondens autem dicebat illis : Qui habet duas tunicas, det non habenti : et qui habet escas, similiter faciat.
Luke 3 12 Venerunt autem et publicani ut baptizarentur, et dixerunt ad illum : Magister, quid faciemus ?
Luke 3 13 At ille dixit ad eos : Nihil amplius, quam quod constitutum est vobis, faciatis.
Luke 3 14 Interrogabant autem eum et milites, dicentes : Quid faciemus et nos ? Et ait illis : Neminem concutiatis, neque calumniam faciatis : et contenti estote stipendiis vestris.
Luke 3 15 Existimante autem populo, et cogitantibus omnibus in cordibus suis de Joanne, ne forte ipse esset Christus,
Luke 3 16 respondit Joannes, dicens omnibus : Ego quidem aqua baptizo vos : veniet autem fortior me, cujus non sum dignus solvere corrigiam calceamentorum ejus : ipse vos baptizabit in Spiritu Sancto et igni :
Luke 3 17 cujus ventilabrum in manu ejus, et purgabit aream suam, et congregabit triticum in horreum suum, paleas autem comburet igni inextinguibili.
Luke 3 18 Multa quidem et alia exhortans evangelizabat populo.
Luke 3 19 Herodes autem tetrarcha cum corriperetur ab illo de Herodiade uxore fratris sui, et de omnibus malis quæ fecit Herodes,
Luke 3 20 adjecit et hoc super omnia, et inclusit Joannem in carcere.
Luke 3 21 Factum est autem cum baptizaretur omnis populus, et Jesu baptizato, et orante, apertum est cælum :
Luke 3 22 et descendit Spiritus Sanctus corporali specie sicut columba in ipsum : et vox de cælo facta est : Tu es filius meus dilectus, in te complacui mihi.
Luke 3 23 Et ipse Jesus erat incipiens quasi annorum triginta, ut putabatur, filius Joseph, qui fuit Heli, qui fuit Mathat,
Luke 3 24 qui fuit Levi, qui fuit Melchi, qui fuit Janne, qui fuit Joseph,
Luke 3 25 qui fuit Mathathiæ, qui fuit Amos, qui fuit Nahum, qui fuit Hesli, qui fuit Nagge,
Luke 3 26 qui fuit Mahath, qui fuit Mathathiæ, qui fuit Semei, qui fuit Joseph, qui fuit Juda,
Luke 3 27 qui fuit Joanna, qui fuit Resa, qui fuit Zorobabel, qui fuit Salatheil, qui fuit Neri,
Luke 3 28 qui fuit Melchi, qui fuit Addi, qui fuit Cosan, qui fuit Elmadan, qui fuit Her,
Luke 3 29 qui fuit Jesu, qui fuit Eliezer, qui fuit Jorim, qui fuit Mathat, qui fuit Levi,
Luke 3 30 qui fuit Simeon, qui fuit Juda, qui fuit Joseph, qui fuit Jona, qui fuit Eliakim,
Luke 3 31 qui fuit Melea, qui fuit Menna, qui fuit Mathatha, qui fuit Natham, qui fuit David,
Luke 3 32 qui fuit Jesse, qui fuit Obed, qui fuit Booz, qui fuit Salmon, qui fuit Naasson,
Luke 3 33 qui fuit Aminadab, qui fuit Aram, qui fuit Esron, qui fuit Phares, qui fuit Judæ,
Luke 3 34 qui fuit Jacob, qui fuit Isaac, qui fuit Abrahæ, qui fuit Thare, qui fuit Nachor,
Luke 3 35 qui fuit Sarug, qui fuit Ragau, qui fuit Phaleg, qui fuit Heber, qui fuit Sale,
Luke 3 36 qui fuit Cainan, qui fuit Arphaxad, qui fuit Sem, qui fuit Noë, qui fuit Lamech,
Luke 3 37 qui fuit Methusale, qui fuit Henoch, qui fuit Jared, qui fuit Malaleel, qui fuit Cainan,
Luke 3 38 qui fuit Henos, qui fuit Seth, qui fuit Adam, qui fuit Dei.
Luke 4 1 Jesus autem plenus Spiritu Sancto regressus est a Jordane : et agebatur a Spiritu in desertum
Luke 4 2 diebus quadraginta, et tentabatur a diabolo. Et nihil manducavit in diebus illis : et consummatis illis esuriit.
Luke 4 3 Dixit autem illi diabolus : Si Filius Dei es, dic lapidi huic ut panis fiat.
Luke 4 4 Et respondit ad illum Jesus : Scriptum est : Quia non in solo pane vivit homo, sed in omni verbo Dei.
Luke 4 5 Et duxit illum diabolus in montem excelsum, et ostendit illi omnia regna orbis terræ in momento temporis,
Luke 4 6 et ait illi : Tibi dabo potestatem hanc universam, et gloriam illorum : quia mihi tradita sunt, et cui volo do illa.
Luke 4 7 Tu ergo si adoraveris coram me, erunt tua omnia.
Luke 4 8 Et respondens Jesus, dixit illi : Scriptum est : Dominum Deum tuum adorabis, et illi soli servies.
Luke 4 9 Et duxit illum in Jerusalem, et statuit eum super pinnam templi, et dixit illi : Si Filius Dei es, mitte te hinc deorsum.
Luke 4 10 Scriptum est enim quod angelis suis mandavit de te, ut conservent te :
Luke 4 11 et quia in manibus tollent te, ne forte offendas ad lapidem pedem tuum.
Luke 4 12 Et respondens Jesus, ait illi : Dictum est : Non tentabis Dominum Deum tuum.
Luke 4 13 Et consummata omni tentatione, diabolus recessit ab illo, usque ad tempus.
Luke 4 14 Et regressus est Jesus in virtute Spiritus in Galilæam, et fama exiit per universam regionem de illo.
Luke 4 15 Et ipse docebat in synagogis eorum, et magnificabatur ab omnibus.
Luke 4 16 Et venit Nazareth, ubi erat nutritus, et intravit secundum consuetudinem suam die sabbati in synagogam, et surrexit legere.
Luke 4 17 Et traditus est illi liber Isaiæ prophetæ. Et ut revolvit librum, invenit locum ubi scriptum erat :
Luke 4 18 Spiritus Domini super me : propter quod unxit me, evangelizare pauperibus misit me, sanare contritos corde,
Luke 4 19 prædicare captivis remissionem, et cæcis visum, dimittere confractos in remissionem, prædicare annum Domini acceptum et diem retributioni.
Luke 4 20 Et cum plicuisset librum, reddit ministro, et sedit. Et omnium in synagoga oculi erant intendentes in eum.
Luke 4 21 Cœpit autem dicere ad illos : Quia hodie impleta est hæc scriptura in auribus vestris.
Luke 4 22 Et omnes testimonium illi dabant : et mirabantur in verbis gratiæ, quæ procedebant de ore ipsius, et dicebant : Nonne hic est filius Joseph ?
Luke 4 23 Et ait illis : Utique dicetis mihi hanc similitudinem : Medice cura teipsum : quanta audivimus facta in Capharnaum, fac et hic in patria tua.
Luke 4 24 Ait autem : Amen dico vobis, quia nemo propheta acceptus est in patria sua.
Luke 4 25 In veritate dico vobis, multæ viduæ erant in diebus Eliæ in Israël, quando clausum est cælum annis tribus et mensibus sex, cum facta esset fames magna in omni terra :
Luke 4 26 et ad nullam illarum missus est Elias, nisi in Sarepta Sidoniæ, ad mulierem viduam.
Luke 4 27 Et multi leprosi erant in Israël sub Elisæo propheta : et nemo eorum mundatus est nisi Naaman Syrus.
Luke 4 28 Et repleti sunt omnes in synagoga ira, hæc audientes.
Luke 4 29 Et surrexerunt, et ejecerunt illum extra civitatem : et duxerunt illum usque ad supercilium montis, super quem civitas illorum erat ædificata, ut præcipitarent eum.
Luke 4 30 Ipse autem transiens per medium illorum, ibat.
Luke 4 31 Et descendit in Capharnaum civitatem Galilææ, ibique docebat illos sabbatis.
Luke 4 32 Et stupebant in doctrina ejus, quia in potestate erat sermo ipsius.
Luke 4 33 Et in synagoga erat homo habens dæmonium immundum, et exclamavit voce magna,
Luke 4 34 dicens : Sine, quid nobis et tibi, Jesu Nazarene ? venisti perdere nos ? scio te quis sis, Sanctus Dei.
Luke 4 35 Et increpavit illum Jesus, dicens : Obmutesce, et exi ab eo. Et cum projecisset illum dæmonium in medium, exiit ab illo, nihilque illum nocuit.
Luke 4 36 Et factus est pavor in omnibus, et colloquebantur ad invicem, dicentes : Quod est hoc verbum, quia in potestate et virtute imperat immundis spiritibus, et exeunt ?
Luke 4 37 Et divulgabatur fama de illo in omnem locum regionis.
Luke 4 38 Surgens autem Jesus de synagoga, introivit in domum Simonis. Socrus autem Simonis tenebatur magnis febribus : et rogaverunt illum pro ea.
Luke 4 39 Et stans super illam imperavit febri : et dimisit illam. Et continuo surgens, ministrabat illis.
Luke 4 40 Cum autem sol occidisset, omnes qui habebant infirmos variis languoribus, ducebant illos ad eum. At ille singulis manus imponens, curabat eos.
Luke 4 41 Exibant autem dæmonia a multis clamantia, et dicentia : Quia tu es Filius Dei : et increpans non sinebat ea loqui : quia sciebant ipsum esse Christum.
Luke 4 42 Facta autem die egressus ibat in desertum locum, et turbæ requirebant eum, et venerunt usque ad ipsum : et detinebant illum ne discederet ab eis.
Luke 4 43 Quibus ille ait : Quia et aliis civitatibus oportet me evangelizare regnum Dei : quia ideo missus sum.
Luke 4 44 Et erat prædicans in synagogis Galilææ.
Luke 5 1 Factum est autem, cum turbæ irruerunt in eum ut audirent verbum Dei, et ipse stabat secus stagnum Genesareth.
Luke 5 2 Et vidit duas naves stantes secus stagnum : piscatores autem descenderant, et lavabant retia.
Luke 5 3 Ascendens autem in unam navim, quæ erat Simonis, rogavit eum a terra reducere pusillum. Et sedens docebat de navicula turbas.
Luke 5 4 Ut cessavit autem loqui, dixit ad Simonem : Duc in altum, et laxate retia vestra in capturam.
Luke 5 5 Et respondens Simon, dixit illi : Præceptor, per totam noctem laborantes nihil cepimus : in verbo autem tuo laxabo rete.
Luke 5 6 Et cum hoc fecissent, concluserunt piscium multitudinem copiosam : rumpebatur autem rete eorum.
Luke 5 7 Et annuerunt sociis, qui erant in alia navi, ut venirent, et adjuvarent eos. Et venerunt, et impleverunt ambas naviculas, ita ut pene mergerentur.
Luke 5 8 Quod cum vidisset Simon Petrus, procidit ad genua Jesu, dicens : Exi a me, quia homo peccator sum, Domine.
Luke 5 9 Stupor enim circumdederat eum, et omnes qui cum illo erant, in captura piscium, quam ceperant :
Luke 5 10 similiter autem Jacobum et Joannem, filios Zebedæi, qui erunt socii Simonis. Et ait ad Simonem Jesus : Noli timere : ex hoc jam homines eris capiens.
Luke 5 11 Et subductis ad terram navibus, relictis omnibus, secuti sunt eum.
Luke 5 12 Et factum est, cum esset in una civitatum, et ecce vir plenus lepra, et videns Jesum, et procidens in faciem, rogavit eum, dicens : Domine, si vis, potes me mundare.
Luke 5 13 Et extendens manum, tetigit eum dicens : Volo : mundare. Et confestim lepra discessit ab illo.
Luke 5 14 Et ipse præcepit illi ut nemini diceret : sed, Vade, ostende te sacerdoti, et offer pro emundatione tua, sicut præcepit Moyses, in testimonium illis.
Luke 5 15 Perambulabat autem magis sermo de illo : et conveniebant turbæ multæ ut audirent, et curarentur ab infirmitatibus suis.
Luke 5 16 Ipse autem secedebat in desertum, et orabat.
Luke 5 17 Et factum est in una dierum, et ipse sedebat docens. Et erant pharisæi sedentes, et legis doctores, qui venerunt ex omni castello Galilææ, et Judææ, et Jerusalem : et virtus Domini erat ad sanandum eos.
Luke 5 18 Et ecce viri portantes in lecto hominem, qui erat paralyticus : et quærebant eum inferre, et ponere ante eum.
Luke 5 19 Et non invenientes qua parte illum inferrent præ turba, ascenderunt supra tectum, et per tegulas summiserunt eum cum lecto in medium ante Jesum.
Luke 5 20 Quorum fidem ut vidit, dixit : Homo, remittuntur tibi peccata tua.
Luke 5 21 Et cœperunt cogitare scribæ et pharisæi, dicentes : Quis est hic, qui loquitur blasphemias ? quis potest dimittere peccata, nisi solus Deus ?
Luke 5 22 Ut cognovit autem Jesus cogitationes eorum, respondens, dixit ad illos : Quid cogitatis in cordibus vestris ?
Luke 5 23 Quid est facilius dicere : Dimittuntur tibi peccata : an dicere : Surge, et ambula ?
Luke 5 24 Ut autem sciatis quia Filius hominis habet potestatem in terra dimittendi peccata, (ait paralytico) tibi dico, surge, tolle lectum tuum, et vade in domum tuam.
Luke 5 25 Et confestim consurgens coram illis, tulit lectum in quo jacebat : et abiit in domum suam, magnificans Deum.
Luke 5 26 Et stupor apprehendit omnes, et magnificabant Deum. Et repleti sunt timore, dicentes : Quia vidimus mirabilia hodie.
Luke 5 27 Et post hæc exiit, et vidit publicanum nomine Levi, sedentem ad telonium, et ait illi : Sequere me.
Luke 5 28 Et relictis omnibus, surgens secutus est eum.
Luke 5 29 Et fecit ei convivium magnum Levi in domo sua : et erat turba multa publicanorum, et aliorum qui cum illis erant discumbentes.
Luke 5 30 Et murmurabant pharisæi et scribæ eorum, dicentes ad discipulos ejus : Quare cum publicanis et peccatoribus manducatis et bibitis ?
Luke 5 31 Et respondens Jesus, dixit ad illos : Non egent qui sani sunt medico, sed qui male habent.
Luke 5 32 Non veni vocare justos, sed peccatores ad pœnitentiam.
Luke 5 33 At illi dixerunt ad eum : Quare discipuli Joannis jejunant frequenter, et obsecrationes faciunt, similiter et pharisæorum : tui autem edunt et bibunt ?
Luke 5 34 Quibus ipse ait : Numquid potestis filios sponsi, dum cum illis est sponsus, facere jejunare ?
Luke 5 35 Venient autem dies, cum ablatus fuerit ab illis sponsus : tunc jejunabunt in illis diebus.
Luke 5 36 Dicebat autem et similitudinem ad illos : Quia nemo commissuram a novo vestimento immittit in vestimentum vetus : alioquin et novum rumpit, et veteri non convenit commissura a novo.
Luke 5 37 Et nemo mittit vinum novum in utres veteres : alioquin rumpet vinum novum utres, et ipsum effundetur, et utres peribunt :
Luke 5 38 sed vinum novum in utres novos mittendum est, et utraque conservantur.
Luke 5 39 Et nemo bibens vetus, statim vult novum : dicit enim : Vetus melius est.
Luke 6 1 Factum est autem in sabbato secundo, primo, cum transiret per sata, vellebant discipuli ejus spicas, et manducabant confricantes manibus.
Luke 6 2 Quidam autem pharisæorum, dicebant illis : Quid facitis quod non licet in sabbatis ?
Luke 6 3 Et respondens Jesus ad eos, dixit : Nec hoc legistis quod fecit David, cum esurisset ipse, et qui cum illo erant ?
Luke 6 4 quomodo intravit in domum Dei, et panes propositionis sumpsit, et manducavit, et dedit his qui cum ipso erant : quos non licet manducare nisi tantum sacerdotibus ?
Luke 6 5 Et dicebat illis : Quia dominus est Filius hominis etiam sabbati.
Luke 6 6 Factum est autem in alio sabbato, ut intraret in synagogam, et doceret. Et erat ibi homo, et manus ejus dextra erat arida.
Luke 6 7 Observabant autem scribæ et pharisæi si in sabbato curaret, ut invenirent unde accusarent eum.
Luke 6 8 Ipse vero sciebat cogitationes eorum : et ait homini qui habebat manum aridam : Surge, et sta in medium. Et surgens stetit.
Luke 6 9 Ait autem ad illos Jesus : Interrogo vos si licet sabbatis benefacere, an male : animam salvam facere, an perdere ?
Luke 6 10 Et circumspectis omnibus dixit homini : Extende manum tuam. Et extendit : et restituta est manus ejus.
Luke 6 11 Ipsi autem repleti sunt insipientia, et colloquebantur ad invicem, quidnam facerent Jesu.
Luke 6 12 Factum est autem in illis diebus, exiit in montem orare, et erat pernoctans in oratione Dei.
Luke 6 13 Et cum dies factus esset, vocavit discipulos suos : et elegit duodecim ex ipsis (quos et apostolos nominavit) :
Luke 6 14 Simonem, quem cognominavit Petrum, et Andream fratrem ejus, Jacobum, et Joannem, Philippum, et Bartholomæum,
Luke 6 15 Matthæum, et Thomam, Jacobum Alphæi, et Simonem, qui vocatur Zelotes,
Luke 6 16 et Judam Jacobi, et Judam Iscariotem, qui fuit proditor.
Luke 6 17 Et descendens cum illis, stetit in loco campestri, et turba discipulorum ejus, et multitudo copiosa plebis ab omni Judæa, et Jerusalem, et maritima, et Tyri, et Sidonis,
Luke 6 18 qui venerant ut audirent eum, et sanarentur a languoribus suis. Et qui vexabantur a spiritibus immundis, curabantur.
Luke 6 19 Et omnis turba quærebat eum tangere : quia virtus de illo exibat, et sanabat omnes.
Luke 6 20 Et ipse elevatis oculis in discipulis suis, dicebat : Beati pauperes, quia vestrum est regnum Dei.
Luke 6 21 Beati qui nunc esuritis, quia saturabimini. Beati qui nunc fletis, quia ridebitis.
Luke 6 22 Beati eritis cum vos oderint homines, et cum separaverint vos, et exprobraverint, et ejicerint nomen vestrum tamquam malum propter Filium hominis.
Luke 6 23 Gaudete in illa die, et exsultate : ecce enim merces vestra multa est in cælo : secundum hæc enim faciebant prophetis patres eorum.
Luke 6 24 Verumtamen væ vobis divitibus, quia habetis consolationem vestram.
Luke 6 25 Væ vobis, qui saturati estis : quia esurietis. Væ vobis, qui ridetis nunc : quia lugebitis et flebitis.
Luke 6 26 Væ cum benedixerint vobis homines : secundum hæc enim faciebant pseudoprophetis patres eorum.
Luke 6 27 Sed vobis dico, qui auditis : diligite inimicos vestros, benefacite his qui oderunt vos.
Luke 6 28 Benedicite maledicentibus vobis, et orate pro calumniantibus vos.
Luke 6 29 Et qui te percutit in maxillam, præbe et alteram. Et ab eo qui aufert tibi vestimentum, etiam tunicam noli prohibere.
Luke 6 30 Omni autem petenti te, tribue : et qui aufert quæ tua sunt, ne repetas.
Luke 6 31 Et prout vultis ut faciant vobis homines, et vos facite illis similiter.
Luke 6 32 Et si diligitis eos qui vos diligunt, quæ vobis est gratia ? nam et peccatores diligentes se diligunt.
Luke 6 33 Et si benefeceritis his qui vobis benefaciunt, quæ vobis est gratia ? siquidem et peccatores hoc faciunt.
Luke 6 34 Et si mutuum dederitis his a quibus speratis recipere, quæ gratia est vobis ? nam et peccatores peccatoribus fœnerantur, ut recipiant æqualia.
Luke 6 35 Verumtamen diligite inimicos vestros : benefacite, et mutuum date, nihil inde sperantes : et erit merces vestra multa, et eritis filii Altissimi, quia ipse benignus est super ingratos et malos.
Luke 6 36 Estote ergo misericordes sicut et Pater vester misericors est.
Luke 6 37 Nolite judicare, et non judicabimini : nolite condemnare, et non condemnabimini. Dimitte, et dimittemini.
Luke 6 38 Date, et dabitur vobis : mensuram bonam, et confertam, et coagitatam, et supereffluentem dabunt in sinum vestrum. Eadem quippe mensura, qua mensi fueritis, remetietur vobis.
Luke 6 39 Dicebat autem illis et similitudinem : Numquid potest cæcus cæcum ducere ? nonne ambo in foveam cadunt ?
Luke 6 40 Non est discipulus super magistrum : perfectus autem omnis erit, si sit sicut magister ejus.
Luke 6 41 Quid autem vides festucam in oculo fratris tui, trabem autem, quæ in oculo tuo est, non consideras ?
Luke 6 42 aut quomodo potes dicere fratri tuo : Frater, sine ejiciam festucam de oculo tuo : ipse in oculo tuo trabem non videns ? Hypocrita, ejice primum trabem de oculo tuo : et tunc perspicies ut educas festucam de oculo fratris tui.
Luke 6 43 Non est enim arbor bona, quæ facit fructus malos : neque arbor mala, faciens fructum bonum.
Luke 6 44 Unaquæque enim arbor de fructu suo cognoscitur. Neque enim de spinis colligunt ficus : neque de rubo vindemiant uvam.
Luke 6 45 Bonus homo de bono thesauro cordis sui profert bonum : et malus homo de malo thesauro profert malum. Ex abundantia enim cordis os loquitur.
Luke 6 46 Quid autem vocatis me Domine, Domine : et non facitis quæ dico ?
Luke 6 47 Omnis qui venit ad me, et audit sermones meos, et facit eos, ostendam vobis cui similis sit :
Luke 6 48 similis est homini ædificanti domum, qui fodit in altum, et posuit fundamentum super petram : inundatione autem facta, illisum est flumen domui illi, et non potuit eam movere : fundata enim erat super petram.
Luke 6 49 Qui autem audit, et non facit, similis est homini ædificanti domum suam super terram sine fundamento : in quam illisus est fluvius, et continuo cecidit : et facta est ruina domus illius magna.
Luke 7 1 Cum autem implesset omnia verba sua in aures plebis, intravit Capharnaum.
Luke 7 2 Centurionis autem cujusdam servus male habens, erat moriturus : qui illi erat pretiosus.
Luke 7 3 Et cum audisset de Jesu, misit ad eum seniores Judæorum, rogans eum ut veniret et salvaret servum ejus.
Luke 7 4 At illi cum venissent ad Jesum, rogabant eum sollicite, dicentes ei : Quia dignus est ut hoc illi præstes :
Luke 7 5 diligit enim gentem nostram, et synagogam ipse ædificavit nobis.
Luke 7 6 Jesus autem ibat cum illis. Et cum jam non longe esset a domo, misit ad eum centurio amicos, dicens : Domine, noli vexari : non enim sum dignus ut sub tectum meum intres :
Luke 7 7 propter quod et meipsum non sum dignum arbitratus ut venirem ad te : sed dic verbo, et sanabitur puer meus.
Luke 7 8 Nam et ego homo sum sub potestate constitutus, habens sub me milites : et dico huic, Vade, et vadit : et alii, Veni, et venit : et servo meo, Fac hoc, et facit.
Luke 7 9 Quo audito Jesus miratus est : et conversus sequentibus se turbis, dixit : Amen dico vobis, nec in Israël tantam fidem inveni.
Luke 7 10 Et reversi, qui missi fuerant, domum, invenerunt servum, qui languerat, sanum.
Luke 7 11 Et factum est : deinceps ibat in civitatem quæ vocatur Naim : et ibant cum eo discipuli ejus et turba copiosa.
Luke 7 12 Cum autem appropinquaret portæ civitatis, ecce defunctus efferebatur filius unicus matris suæ : et hæc vidua erat : et turba civitatis multa cum illa.
Luke 7 13 Quam cum vidisset Dominus, misericordia motus super eam, dixit illi : Noli flere.
Luke 7 14 Et accessit, et tetigit loculum. (Hi autem qui portabant, steterunt.) Et ait : Adolescens, tibi dico, surge.
Luke 7 15 Et resedit qui erat mortuus, et cœpit loqui. Et dedit illum matri suæ.
Luke 7 16 Accepit autem omnes timor : et magnificabant Deum, dicentes : Quia propheta magnus surrexit in nobis : et quia Deus visitavit plebem suam.
Luke 7 17 Et exiit hic sermo in universam Judæam de eo, et in omnem circa regionem.
Luke 7 18 Et nuntiaverunt Joanni discipuli ejus de omnibus his.
Luke 7 19 Et convocavit duos de discipulis suis Joannes, et misit ad Jesum, dicens : Tu es qui venturus es, an alium exspectamus ?
Luke 7 20 Cum autem venissent ad eum viri, dixerunt : Joannes Baptista misit nos ad te dicens : Tu es qui venturus es, an alium exspectamus ?
Luke 7 21 (In ipsa autem hora multos curavit a languoribus, et plagis, et spiritibus malis, et cæcis multis donavit visum.)
Luke 7 22 Et respondens, dixit illis : Euntes renuntiate Joanni quæ audistis et vidistis : quia cæci vident, claudi ambulant, leprosi mundantur, surdi audiunt, mortui resurgunt, pauperes evangelizantur :
Luke 7 23 et beatus est quicumque non fuerit scandalizatus in me.
Luke 7 24 Et cum discessissent nuntii Joannis, cœpit de Joanne dicere ad turbas : Quid existis in desertum videre ? arundinem vento agitatam ?
Luke 7 25 Sed quid existis videre ? hominem mollibus vestibus indutum ? Ecce qui in veste pretiosa sunt et deliciis, in domibus regum sunt.
Luke 7 26 Sed quid existis videre ? prophetam ? Utique dico vobis, et plus quam prophetam :
Luke 7 27 hic est, de quo scriptum est : Ecce mitto angelum meum ante faciem tuam, qui præparabit viam tuam ante te.
Luke 7 28 Dico enim vobis : major inter natos mulierum propheta Joanne Baptista nemo est : qui autem minor est in regno Dei, major est illo.
Luke 7 29 Et omnis populus audiens et publicani, justificaverunt Deum, baptizati baptismo Joannis.
Luke 7 30 Pharisæi autem et legisperiti consilium Dei spreverunt in semetipsos, non baptizati ab eo.
Luke 7 31 Ait autem Dominus : Cui ergo similes dicam homines generationis hujus ? et cui similes sunt ?
Luke 7 32 Similes sunt pueris sedentibus in foro, et loquentibus ad invicem, et dicentibus : Cantavimus vobis tibiis, et non saltastis : lamentavimus, et non plorastis.
Luke 7 33 Venit enim Joannes Baptista, neque manducans panem, neque bibens vinum, et dicitis : Dæmonium habet.
Luke 7 34 Venit Filius hominis manducans, et bibens, et dicitis : Ecce homo devorator, et bibens vinum, amicus publicanorum et peccatorum.
Luke 7 35 Et justificata est sapientia ab omnibus filiis suis.
Luke 7 36 Rogabat autem illum quidam de pharisæis ut manducaret cum illo. Et ingressus domum pharisæi discubuit.
Luke 7 37 Et ecce mulier, quæ erat in civitate peccatrix, ut cognovit quod accubuisset in domo pharisæi, attulit alabastrum unguenti :
Luke 7 38 et stans retro secus pedes ejus, lacrimis cœpit rigare pedes ejus, et capillis capitis sui tergebat, et osculabatur pedes ejus, et unguento ungebat.
Luke 7 39 Videns autem pharisæus, qui vocaverat eum, ait intra se dicens : Hic si esset propheta, sciret utique quæ et qualis est mulier, quæ tangit eum : quia peccatrix est.
Luke 7 40 Et respondens Jesus, dixit ad illum : Simon, habeo tibi aliquid dicere. At ille ait : Magister, dic.
Luke 7 41 Duo debitores erant cuidam fœneratori : unus debebat denarios quingentos, et alius quinquaginta.
Luke 7 42 Non habentibus illis unde redderent, donavit utrisque. Quis ergo eum plus diligit ?
Luke 7 43 Respondens Simon dixit : Æstimo quia is cui plus donavit. At ille dixit : Recte judicasti.
Luke 7 44 Et conversus ad mulierem, dixit Simoni : Vides hanc mulierem ? Intravi in domum tuam, aquam pedibus meis non dedisti : hæc autem lacrimis rigavit pedes meos, et capillis suis tersit.
Luke 7 45 Osculum mihi non dedisti : hæc autem ex quo intravit, non cessavit osculari pedes meos.
Luke 7 46 Oleo caput meum non unxisti : hæc autem unguento unxit pedes meos.
Luke 7 47 Propter quod dico tibi : remittuntur ei peccata multa, quoniam dilexit multum. Cui autem minus dimittitur, minus diligit.
Luke 7 48 Dixit autem ad illam : Remittuntur tibi peccata.
Luke 7 49 Et cœperunt qui simul accumbebant, dicere intra se : Quis est hic qui etiam peccata dimittit ?
Luke 7 50 Dixit autem ad mulierem : Fides tua te salvam fecit : vade in pace.
Luke 8 1 Et factum est deinceps, et ipse iter faciebat per civitates, et castella prædicans, et evangelizans regnum Dei : et duodecim cum illo,
Luke 8 2 et mulieres aliquæ, quæ erant curatæ a spiritibus malignis et infirmatibus : Maria, quæ vocatur Magdalene, de qua septem dæmonia exierant,
Luke 8 3 et Joanna uxor Chusæ procuratoris Herodis, et Susanna, et aliæ multæ, quæ ministrabant ei de facultatibus suis.
Luke 8 4 Cum autem turba plurima convenirent, et de civitatibus properarent ad eum, dixit per similitudinem :
Luke 8 5 Exiit qui seminat, seminare semen suum. Et dum seminat, aliud cecidit secus viam, et conculcatum est, et volucres cæli comederunt illud.
Luke 8 6 Et aliud cecidit supra petrum : et natum aruit, quia non habebat humorem.
Luke 8 7 Et aliud cecidit inter spinas, et simul exortæ spinæ suffocaverunt illud.
Luke 8 8 Et aliud cecidit in terram bonam : et ortum fecit fructum centuplum. Hæc dicens clamabat : Qui habet aures audiendi, audiat.
Luke 8 9 Interrogabant autem eum discipuli ejus, quæ esset hæc parabola.
Luke 8 10 Quibus ipse dixit : Vobis datum est nosse mysterium regni Dei, ceteris autem in parabolis : ut videntes non videant, et audientes non intelligant.
Luke 8 11 Est autem hæc parabola : Semen est verbum Domini.
Luke 8 12 Qui autem secus viam, hi sunt qui audiunt : deinde venit diabolus, et tollit verbum de corde eorum, ne credentes salvi fiant.
Luke 8 13 Nam qui supra petram, qui cum audierint, cum gaudio suscipiunt verbum : et hi radices non habent : qui ad tempus credunt, et in tempore tentationis recedunt.
Luke 8 14 Quod autem in spinas cecidit : hi sunt qui audierunt, et a sollicitudinibus, et divitiis, et voluptatibus vitæ euntes, suffocantur, et non referunt fructum.
Luke 8 15 Quod autem in bonam terram : hi sunt qui in corde bono et optimo audientes verbum retinent, et fructum afferunt in patientia.
Luke 8 16 Nemo autem lucernam accendens, operit eam vase, aut subtus lectum ponit : sed supra candelabrum ponit, ut intrantes videant lumen.
Luke 8 17 Non est enim occultum, quod non manifestetur : nec absconditum, quod non cognoscatur, et in palam veniat.
Luke 8 18 Videte ergo quomodo audiatis ? Qui enim habet, dabitur illi : et quicumque non habet, etiam quod putat se habere, auferetur ab illo.
Luke 8 19 Venerunt autem ad illum mater et fratres ejus, et non poterant adire eum præ turba.
Luke 8 20 Et nuntiatum est illi : Mater tua et fratres tui stant foris, volentes te videre.
Luke 8 21 Qui respondens, dixit ad eos : Mater mea et fratres mei hi sunt, qui verbum Dei audiunt et faciunt.
Luke 8 22 Factum est autem in una dierum : et ipse ascendit in naviculam, et discipuli ejus, et ait ad illos : Transfretemus trans stagnum. Et ascenderunt.
Luke 8 23 Et navigantibus illis, obdormivit, et descendit procella venti in stagnum, et complebantur, et periclitabantur.
Luke 8 24 Accedentes autem suscitaverunt eum, dicentes : Præceptor, perimus. At ille surgens, increpavit ventum, et tempestatem aquæ, et cessavit : et facta est tranquillitas.
Luke 8 25 Dixit autem illis : Ubi est fides vestra ? Qui timentes, mirati sunt ad invicem, dicentes : Quis putas hic est, quia et ventis, et mari imperat, et obediunt ei ?
Luke 8 26 Et navigaverunt ad regionem Gerasenorum, quæ est contra Galilæam.
Luke 8 27 Et cum egressus esset ad terram, occurrit illi vir quidam, qui habebat dæmonium jam temporibus multis, et vestimento non induebatur, neque in domo manebat, sed in monumentis.
Luke 8 28 Is, ut vidit Jesum, procidit ante illum : et exclamans voce magna, dixit : Quid mihi et tibi est, Jesu Fili Dei Altissimi ? obsecro te, ne me torqueas.
Luke 8 29 Præcipiebat enim spiritui immundo ut exiret ab homine. Multis enim temporibus arripiebat illum, et vinciebatur catenis, et compedibus custoditus. Et ruptis vinculis agebatur a dæmonio in deserta.
Luke 8 30 Interrogavit autem illum Jesus, dicens : Quod tibi nomen est ? At ille dixit : Legio : quia intraverant dæmonia multa in eum.
Luke 8 31 Et rogabant illum ne imperaret illis ut in abyssum irent.
Luke 8 32 Erat autem ibi grex porcorum multorum pascentium in monte : et rogabant eum, ut permitteret eis in illos ingredi. Et permisit illis.
Luke 8 33 Exierunt ergo dæmonia ab homine, et intraverunt in porcos : et impetu abiit grex per præceps in stagnum, et suffocatus est.
Luke 8 34 Quod ut viderunt factum qui pascebant, fugerunt, et nuntiaverunt in civitatem et in villas.
Luke 8 35 Exierunt autem videre quod factum est, et venerunt ad Jesum, et invenerunt hominem sedentem, a quo dæmonia exierant, vestitum ac sana mente, ad pedes ejus, et timuerunt.
Luke 8 36 Nuntiaverunt autem illis et qui viderant, quomodo sanus factus esset a legione :
Luke 8 37 et rogaverunt illum omnis multitudo regionis Gerasenorum ut discederet ab ipsis : quia magno timore tenebantur. Ipse autem ascendens navim, reversus est.
Luke 8 38 Et rogabat illum vir, a quo dæmonia exierant, ut cum eo esset. Dimisit autem eum Jesus, dicens :
Luke 8 39 Redi in domum tuam, et narra quanta tibi fecit Deus. Et abiit per universam civitatem, prædicans quanta illi fecisset Jesus.
Luke 8 40 Factum est autem cum rediisset Jesus, excepit illum turba : erunt enim omnes exspectantes eum.
Luke 8 41 Et ecce venit vir, cui nomen Jairus, et ipse princeps synagogæ erat : et cecidit ad pedes Jesu, rogans eum ut intraret in domum ejus,
Luke 8 42 quia unica filia erat ei fere annorum duodecim, et hæc moriebatur. Et contigit, dum iret, a turba comprimebatur.
Luke 8 43 Et mulier quædam erat in fluxu sanguinis ab annis duodecim, quæ in medicos erogaverat omnem substantiam suam, nec ab ullo potuit curari :
Luke 8 44 accessit retro, et tetigit fimbriam vestimenti ejus : et confestim stetit fluxus sanguinis ejus.
Luke 8 45 Et ait Jesus : Quis est, qui me tetigit ? Negantibus autem omnibus, dixit Petrus, et qui cum illo erant : Præceptor, turbæ te comprimunt, et affligunt, et dicis : Quis me tetigit ?
Luke 8 46 Et dicit Jesus : Tetigit me aliquis : nam ego novi virtutem de me exiisse.
Luke 8 47 Videns autem mulier, quia non latuit, tremens venit, et procidit ante pedes ejus : et ob quam causam tetigerit eum, indicavit coram omni populo : et quemadmodum confestim sanata sit.
Luke 8 48 At ipse dixit ei : Filia, fides tua salvam te fecit : vade in pace.
Luke 8 49 Adhuc illo loquente, venit quidam ad principem synagogæ, dicens ei : Quia mortua est filia tua, noli vexare illum.
Luke 8 50 Jesus autem, audito hoc verbo, respondit patri puellæ : Noli timere, crede tantum, et salva erit.
Luke 8 51 Et cum venisset domum, non permisit intrare secum quemquam, nisi Petrum, et Jacobum, et Joannem, et patrem, et matrem puellæ.
Luke 8 52 Flebant autem omnes, et plangebant illam. At ille dixit : Nolite flere : non est mortua puella, sed dormit.
Luke 8 53 Et deridebant eum, scientes quod mortua esset.
Luke 8 54 Ipse autem tenens manum ejus clamavit, dicens : Puella, surge.
Luke 8 55 Et reversus est spiritus ejus, et surrexit continuo. Et jussit illi dari manducare.
Luke 8 56 Et stupuerunt parentes ejus, quibus præcepit ne alicui dicerent quod factum erat.
Luke 9 1 Convocatis autem duodecim Apostolis, dedit illis virtutem et potestatem super omnia dæmonia, et ut languores curarent.
Luke 9 2 Et misit illos prædicare regnum Dei, et sanare infirmos.
Luke 9 3 Et ait ad illos : Nihil tuleritis in via, neque virgam, neque peram, neque panem, neque pecuniam, neque duas tunicas habeatis.
Luke 9 4 Et in quamcumque domum intraveritis, ibi manete, et inde ne exeatis.
Luke 9 5 Et quicumque non receperint vos : exeuntes de civitate illa, etiam pulverem pedum vestrorum excutite in testimonium supra illos.
Luke 9 6 Egressi autem circuibant per castella evangelizantes, et curantes ubique.
Luke 9 7 Audivit autem Herodes tetrarcha omnia quæ fiebant ab eo, et hæsitabat eo quod diceretur
Luke 9 8 a quibusdam : Quia Joannes surrexit a mortuis : a quibusdam vero : Quia Elias apparuit : ab aliis autem : Quia propheta unus de antiquis surrexit.
Luke 9 9 Et ait Herodes : Joannem ego decollavit : quis est autem iste, de quo ego talia audio ? Et quærebat videre eum.
Luke 9 10 Et reversi Apostoli, narraverunt illi quæcumque fecerunt : et assumptis illis secessit seorsum in locum desertum, qui est Bethsaidæ.
Luke 9 11 Quod cum cognovissent turbæ, secutæ sunt illum : et excepit eos, et loquebatur illis de regno Dei, et eos, qui cura indigebant, sanabat.
Luke 9 12 Dies autem cœperat declinare, et accedentes duodecim dixerunt illi : Dimitte turbas, ut euntes in castella villasque quæ circa sunt, divertant, et inveniant escas : quia hic in loco deserto sumus.
Luke 9 13 Ait autem ad illos : Vos date illis manducare. At illi dixerunt : Non sunt nobis plus quam quinque panes et duo pisces : nisi forte nos eamus, et emamus in omnem hanc turbam escas.
Luke 9 14 Erant autem fere viri quinque millia. Ait autem ad discipulos suos : Facite illos discumbere per convivia quinquagenos.
Luke 9 15 Et ita fecerunt : et discumbere fecerunt omnes.
Luke 9 16 Acceptis autem quinque panibus et duobus piscibus, respexit in cælum, et benedixit illis : et fregit, et distribuit discipulis suis, ut ponerent ante turbas.
Luke 9 17 Et manducaverunt omnes, et saturati sunt. Et sublatum est quod superfuit illis, fragmentorum cophini duodecim.
Luke 9 18 Et factum est cum solus esset orans, erant cum illo et discipuli : et interrogavit illos, dicens : Quem me dicunt esse turbæ ?
Luke 9 19 At illi responderunt, et dixerunt : Joannem Baptistam, alii autem Eliam, alii vero unus propheta de prioribus surrexit.
Luke 9 20 Dixit autem illis : Vos autem quem me esse dicitis ? Respondens Simon Petrus, dixit : Christum Dei.
Luke 9 21 At ille increpans illos, præcepit ne cui dicerent hoc,
Luke 9 22 dicens : Quia oportet Filium hominis multa pati, et reprobari a senioribus, et principibus sacerdotum, et scribis, et occidi, et tertia die resurgere.
Luke 9 23 Dicebat autem ad omnes : Si quis vult post me venire, abneget semetipsum, et tollat crucem suam quotidie, et sequatur me.
Luke 9 24 Qui enim voluerit animam suam salvam facere, perdet illam : nam qui perdiderit animam suam propter me, salvam faciet illam.
Luke 9 25 Quid enim proficit homo, si lucretur universum mundum, se autem ipsum perdat, et detrimentum sui faciat ?
Luke 9 26 Nam qui me erubuerit, et meos sermones : hunc Filius hominis erubescet cum venerit in majestate sua, et Patris, et sanctorum angelorum.
Luke 9 27 Dico autem vobis vere : sunt aliqui hic stantes, qui non gustabunt mortem donec videant regnum Dei.
Luke 9 28 Factum est autem post hæc verba fere dies octo, et assumpsit Petrum, et Jacobum, et Joannem, et ascendit in montem ut oraret.
Luke 9 29 Et facta est, dum oraret, species vultus ejus altera : et vestitus ejus albus et refulgens.
Luke 9 30 Et ecce duo viri loquebantur cum illo. Erant autem Moyses et Elias,
Luke 9 31 visi in majestate : et dicebant excessum ejus, quem completurus erat in Jerusalem.
Luke 9 32 Petrus vero, et qui cum illo erant, gravati erant somno. Et evigilantes viderunt majestatem ejus, et duos viros qui stabant cum illo.
Luke 9 33 Et factum est cum discederent ab illo, ait Petrus ad Jesum : Præceptor, bonum est nos hic esse : et faciamus tria tabernacula, unum tibi, et unum Moysi, et unum Eliæ : nesciens quid diceret.
Luke 9 34 Hæc autem illo loquente, facta est nubes, et obumbravit eos : et timuerunt, intrantibus illis in nubem.
Luke 9 35 Et vox facta est de nube, dicens : Hic est Filius meus dilectus, ipsum audite.
Luke 9 36 Et dum fieret vox, inventus est Jesus solus. Et ipsi tacuerunt, et nemini dixerunt in illis diebus quidquam ex his quæ viderant.
Luke 9 37 Factum est autem in sequenti die, descendentibus illis de monte, occurrit illis turba multa.
Luke 9 38 Et ecce vir de turba exclamavit, dicens : Magister, obsecro te, respice in filium meum quia unicus est mihi :
Luke 9 39 et ecce spiritus apprehendit eum, et subito clamat, et elidit, et dissipat eum cum spuma, et vix discedit dilanians eum :
Luke 9 40 et rogavi discipulos tuos ut ejicerent illum, et non potuerunt.
Luke 9 41 Respondens autem Jesus, dixit : O generatio infidelis, et perversa, usquequo ero apud vos, et patiar vos ? adduc huc filium tuum.
Luke 9 42 Et cum accederet, elisit illum dæmonium, et dissipavit.
Luke 9 43 Et increpavit Jesus spiritum immundum, et sanavit puerum, et reddidit illum patri ejus.
Luke 9 44 Stupebant autem omnes in magnitudine Dei : omnibusque mirantibus in omnibus quæ faciebat, dixit ad discipulos suos : Ponite vos in cordibus vestris sermones istos : Filius enim hominis futurum est ut tradatur in manus hominum.
Luke 9 45 At illi ignorabant verbum istud, et erat velatum ante eos ut non sentirent illud : et timebant eum interrogare de hoc verbo.
Luke 9 46 Intravit autem cogitatio in eos quis eorum major esset.
Luke 9 47 At Jesus videns cogitationes cordis illorum, apprehendit puerum, et statuit illum secus se,
Luke 9 48 et ait illis : Quicumque susceperit puerum istum in nomine meo, me recipit : et quicumque me receperit, recipit eum qui me misit. Nam qui minor est inter vos omnes, hic major est.
Luke 9 49 Respondens autem Joannes dixit : Præceptor, vidimus quemdam in nomine tuo ejicientem dæmonia, et prohibuimus eum : quia non sequitur nobiscum.
Luke 9 50 Et ait ad illum Jesus : Nolite prohibere : qui enim non est adversum vos, pro vobis est.
Luke 9 51 Factum est autem dum complerentur dies assumptionis ejus, et ipse faciem suam firmavit ut iret in Jerusalem.
Luke 9 52 Et misit nuntios ante conspectum suum : et euntes intraverunt in civitatem Samaritanorum ut parerent illi.
Luke 9 53 Et non receperunt eum, quia facies ejus erat euntis in Jerusalem.
Luke 9 54 Cum vidissent autem discipuli ejus Jacobus et Joannes, dixerunt : Domine, vis dicimus ut ignis descendat de cælo, et consumat illos ?
Luke 9 55 Et conversus increpavit illos, dicens : Nescitis cujus spiritus estis.
Luke 9 56 Filius hominis non venit animas perdere, sed salvare. Et abierunt in aliud castellum.
Luke 9 57 Factum est autem : ambulantibus illis in via, dixit quidam ad illum : Sequar te quocumque ieris.
Luke 9 58 Dixit illi Jesus : Vulpes foveas habent, et volucres cæli nidos : Filius autem hominis non habet ubi caput reclinet.
Luke 9 59 Ait autem ad alterum : Sequere me : ille autem dixit : Domine, permitte mihi primum ire, et sepelire patrem meum.
Luke 9 60 Dixitque ei Jesus : Sine ut mortui sepeliant mortuos suos : tu autem vade, et annuntia regnum Dei.
Luke 9 61 Et ait alter : Sequar te Domine, sed permitte mihi primum renuntiare his quæ domi sunt.
Luke 9 62 Ait ad illum Jesus : Nemo mittens manum suam ad aratrum, et respiciens retro, aptus est regno Dei.
Luke 10 1 Post hæc autem designavit Dominus et alios septuaginta duos : et misit illos binos ante faciem suam in omnem civitatem et locum, quo erat ipse venturus.
Luke 10 2 Et dicebat illis : Messis quidem multa, operarii autem pauci. Rogate ergo dominum messis ut mittat operarios in messem suam.
Luke 10 3 Ite : ecce ego mitto vos sicut agnos inter lupos.
Luke 10 4 Nolite portare sacculum, neque peram, neque calceamenta, et neminem per viam salutaveritis.
Luke 10 5 In quamcumque domum intraveritis, primum dicite : Pax huic domui :
Luke 10 6 et si ibi fuerit filius pacis, requiescet super illum pax vestra : sin autem, ad vos revertetur.
Luke 10 7 In eadem autem domo manete, edentes et bibentes quæ apud illos sunt : dignus est enim operarius mercede sua. Nolite transire de domo in domum.
Luke 10 8 Et in quamcumque civitatem intraveritis, et susceperint vos, manducate quæ apponuntur vobis :
Luke 10 9 et curate infirmos, qui in illa sunt, et dicite illis : Appropinquavit in vos regnum Dei.
Luke 10 10 In quamcumque autem civitatem intraveritis, et non susceperint vos, exeuntes in plateas ejus, dicite :
Luke 10 11 Etiam pulverem, qui adhæsit nobis de civitate vestra, extergimus in vos : tamen hoc scitote, quia appropinquavit regnum Dei.
Luke 10 12 Dico vobis, quia Sodomis in die illa remissius erit, quam illi civitati.
Luke 10 13 Væ tibi Corozain ! væ tibi Bethsaida ! quia si in Tyro et Sidone factæ fuissent virtutes quæ factæ sunt in vobis, olim in cilicio et cinere sedentes pœniterent.
Luke 10 14 Verumtamen Tyro et Sidoni remissius erit in judicio, quam vobis.
Luke 10 15 Et tu Capharnaum, usque ad cælum exaltata, usque ad infernum demergeris.
Luke 10 16 Qui vos audit, me audit : et qui vos spernit, me spernit. Qui autem me spernit, spernit eum qui misit me.
Luke 10 17 Reversi sunt autem septuaginta duo cum gaudio, dicentes : Domine, etiam dæmonia subjiciuntur nobis in nomine tuo.
Luke 10 18 Et ait illis : Videbam Satanam sicut fulgor de cælo cadentem.
Luke 10 19 Ecce dedi vobis potestatem calcandi supra serpentes, et scorpiones, et super omnem virtutem inimici : et nihil vobis nocebit.
Luke 10 20 Verumtamen in hoc nolite gaudere quia spiritus vobis subjiciuntur : gaudete autem, quod nomina vestra scripta sunt in cælis.
Luke 10 21 In ipsa hora exsultavit Spiritu Sancto, et dixit : Confiteor tibi Pater, Domine cæli et terræ, quod abscondisti hæc a sapientibus et prudentibus, et revelasti ea parvulis. Etiam Pater : quoniam sic placuit ante te.
Luke 10 22 Omnia mihi tradita sunt a Patre meo. Et nemo scit quis sit Filius, nisi Pater : et quis sit Pater, nisi Filius, et cui voluerit Filius revelare.
Luke 10 23 Et conversus ad discipulos suos, dixit : Beati oculi qui vident quæ vos videtis.
Luke 10 24 Dico enim vobis quod multi prophetæ et reges voluerunt videre quæ vos videtis, et non viderunt : et audire quæ auditis, et non audierunt.
Luke 10 25 Et ecce quidam legisperitus surrexit tentans illum, et dicens : Magister, quid faciendo vitam æternam possidebo ?
Luke 10 26 At ille dixit ad eum : In lege quid scriptum est ? quomodo legis ?
Luke 10 27 Ille respondens dixit : Diliges Dominum Deum tuum ex toto corde tuo, et ex tota anima tua, et ex omnibus virtutibus tuis, et ex omni mente tua : et proximum tuum sicut teipsum.
Luke 10 28 Dixitque illi : Recte respondisti : hoc fac, et vives.
Luke 10 29 Ille autem volens justificare seipsum, dixit ad Jesum : Et quis est meus proximus ?
Luke 10 30 Suscipiens autem Jesus, dixit : Homo quidam descendebat ab Jerusalem in Jericho, et incidit in latrones, qui etiam despoliaverunt eum : et plagis impositis abierunt semivivo relicto.
Luke 10 31 Accidit autem ut sacerdos quidam descenderet eadem via : et viso illo præterivit.
Luke 10 32 Similiter et Levita, cum esset secus locum, et videret eum, pertransiit.
Luke 10 33 Samaritanus autem quidam iter faciens, venit secus eum : et videns eum, misericordia motus est.
Luke 10 34 Et appropians alligavit vulnera ejus, infundens oleum et vinum : et imponens illum in jumentum suum, duxit in stabulum, et curam ejus egit.
Luke 10 35 Et altera die protulit duos denarios, et dedit stabulario, et ait : Curam illius habe : et quodcumque supererogaveris, ego cum rediero reddam tibi.
Luke 10 36 Quis horum trium videtur tibi proximus fuisse illi, qui incidit in latrones ?
Luke 10 37 At ille dixit : Qui fecit misericordiam in illum. Et ait illi Jesus : Vade, et tu fac similiter.
Luke 10 38 Factum est autem, dum irent, et ipse intravit in quoddam castellum : et mulier quædam, Martha nomine, excepit illum in domum suam,
Luke 10 39 et huic erat soror nomine Maria, quæ etiam sedens secus pedes Domini, audiebat verbum illius.
Luke 10 40 Martha autem satagebat circa frequens ministerium : quæ stetit, et ait : Domine, non est tibi curæ quod soror mea reliquit me solam ministrare ? dic ergo illi ut me adjuvet.
Luke 10 41 Et respondens dixit illis Dominus : Martha, Martha, sollicita es, et turbaris erga plurima,
Luke 10 42 porro unum est necessarium. Maria optimam partem elegit, quæ non auferetur ab ea.
Luke 11 1 Et factum est : cum esset in quodam loco orans, ut cessavit, dixit unus ex discipulis ejus ad eum : Domine, doce nos orare, sicut docuit et Joannes discipulos suos.
Luke 11 2 Et ait illis : Cum oratis, dicite : Pater, sanctificetur nomen tuum. Adveniat regnum tuum.
Luke 11 3 Panem nostrum quotidianum da nobis hodie.
Luke 11 4 Et dimitte nobis peccata nostra, siquidem et ipsi dimittimus omni debenti nobis. Et ne nos inducas in tentationem.
Luke 11 5 Et ait ad illos : Quis vestrum habebit amicum, et ibit ad illum media nocte, et dicet illi : Amice, commoda mihi tres panes,
Luke 11 6 quoniam amicus meus venit de via ad me, et non habeo quod ponam ante illum,
Luke 11 7 et ille de intus respondens dicat : Noli mihi molestus esse, jam ostrium clausum est, et pueri mei mecum sunt in cubili : non possum surgere, et dare tibi.
Luke 11 8 Et si ille perseveraverit pulsans : dico vobis, etsi non dabit illi surgens eo quod amicus ejus sit, propter improbitatem tamen ejus surget, et dabit illi quotquot habet necessarios.
Luke 11 9 Et ego dico vobis : Petite, et dabitur vobis ; quærite, et invenietis ; pulsate, et aperietur vobis.
Luke 11 10 Omnis enim qui petit, accipit : et qui quærit, invenit : et pulsanti aperietur.
Luke 11 11 Quis autem ex vobis patrem petit panem, numquid lapidem dabit illi ? aut piscem, numquid pro pisce serpentem dabit illi ?
Luke 11 12 aut si petierit ovum, numquid porriget illi scorpionem ?
Luke 11 13 Si ergo vos, cum sitis mali, nostis bona data dare filiis vestris : quanto magis Pater vester de cælo dabit spiritum bonum petentibus se ?
Luke 11 14 Et erat ejiciens dæmonium, et illud erat mutum. Et cum ejecisset dæmonium, locutus est mutus, et admiratæ sunt turbæ.
Luke 11 15 Quidam autem ex eis dixerunt : In Beelzebub principe dæmoniorum ejicit dæmonia.
Luke 11 16 Et alii tentantes, signum de cælo quærebant ab eo.
Luke 11 17 Ipse autem ut vidit cogitationes eorum, dixit eis : Omne regnum in seipsum divisum desolabitur, et domus supra domum cadet.
Luke 11 18 Si autem et Satanas in seipsum divisus est, quomodo stabit regnum ejus ? quia dicitis in Beelzebub me ejicere dæmonia.
Luke 11 19 Si autem ego in Beelzebub ejicio dæmonia : filii vestri in quo ejiciunt ? ideo ipsi judices vestri erunt.
Luke 11 20 Porro si in digito Dei ejicio dæmonia : profecto pervenit in vos regnum Dei.
Luke 11 21 Cum fortis armatus custodit atrium suum, in pace sunt ea quæ possidet.
Luke 11 22 Si autem fortior eo superveniens vicerit eum, universa arma ejus auferet, in quibus confidebat, et spolia ejus distribuet.
Luke 11 23 Qui non est mecum, contra me est : et qui non colligit mecum, dispergit.
Luke 11 24 Cum immundus spiritus exierit de homine, ambulat per loca inaquosa, quærens requiem : et non inveniens dicit : Revertar in domum meam unde exivi.
Luke 11 25 Et cum venerit, invenit eam scopis mundatam, et ornatam.
Luke 11 26 Tunc vadit, et assumit septem alios spiritus secum, nequiores se, et ingressi habitant ibi. Et fiunt novissima hominis illius pejora prioribus.
Luke 11 27 Factum est autem, cum hæc diceret : extollens vocem quædam mulier de turba dixit illi : Beatus venter qui te portavit, et ubera quæ suxisti.
Luke 11 28 At ille dixit : Quinimmo beati, qui audiunt verbum Dei et custodiunt illud.
Luke 11 29 Turbis autem concurrentibus cœpit dicere : Generatio hæc, generatio nequam est : signum quærit, et signum non dabitur ei, nisi signum Jonæ prophetæ.
Luke 11 30 Nam sicut fuit Jonas signum Ninivitis, ita erit et Filius hominis generationi isti.
Luke 11 31 Regina austri surget in judicio cum viris generationis hujus, et condemnabit illos : quia venit a finibus terræ audire sapientiam Salomonis : et ecce plus quam Salomon hic.
Luke 11 32 Viri Ninivitæ surgent in judicio cum generatione hac, et condemnabunt illam : quia pœnitentiam egerunt ad prædicationem Jonæ, et ecce plus quam Jonas hic.
Luke 11 33 Nemo lucernam accendit, et in abscondito ponit, neque sub modio : sed supra candelabrum, ut qui ingrediuntur, lumen videant.
Luke 11 34 Lucerna corporis tui est oculus tuus. Si oculus tuus fuerit simplex, totum corpus tuum lucidum erit : si autem nequam fuerit, etiam corpus tuum tenebrosum erit.
Luke 11 35 Vide ergo ne lumen quod in te est, tenebræ sint.
Luke 11 36 Si ergo corpus tuum totum lucidum fuerit, non habens aliquam partem tenebrarum, erit lucidum totum, et sicut lucerna fulgoris illuminabit te.
Luke 11 37 Et cum loqueretur, rogavit illum quidam pharisæus ut pranderet apud se. Et ingressus recubuit.
Luke 11 38 Pharisæus autem cœpit intra se reputans dicere, quare non baptizatus esset ante prandium.
Luke 11 39 Et ait Dominus ad illum : Nunc vos pharisæi, quod deforis est calicis et catini, mundatis : quod autem intus est vestrum, plenum est rapina et iniquitate.
Luke 11 40 Stulti nonne qui fecit quod deforis est, etiam id quod deintus est fecit ?
Luke 11 41 Verumtamen quod superest, date eleemosynam : et ecce omnia munda sunt vobis.
Luke 11 42 Sed væ vobis, pharisæis, quia decimatis mentham, et rutam, et omne olus, et præteritis judicium et caritatem Dei : hæc autem oportuit facere, et illa non omittere.
Luke 11 43 Væ vobis, pharisæis, quia diligitis primas cathedras in synagogis, et salutationes in foro.
Luke 11 44 Væ vobis, quia estis ut monumenta, quæ non apparent, et homines ambulantes supra, nesciunt.
Luke 11 45 Respondens autem quidam ex legisperitis, ait illi : Magister, hæc dicens etiam contumeliam nobis facis.
Luke 11 46 At ille ait : Et vobis legisperitis væ : quia oneratis homines oneribus, quæ portare non possunt, et ipsi uno digito vestro non tangitis sarcinas.
Luke 11 47 Væ vobis, qui ædificatis monumenta prophetarum : patres autem vestri occiderunt illos.
Luke 11 48 Profecto testificamini quod consentitis operibus patrum vestrorum : quoniam ipsi quidem eos occiderunt, vos autem ædificatis eorum sepulchra.
Luke 11 49 Propterea et sapientia Dei dixit : Mittam ad illos prophetas, et apostolos, et ex illis occident, et persequentur :
Luke 11 50 ut inquiratur sanguis omnium prophetarum, qui effusus est a constitutione mundi a generatione ista,
Luke 11 51 a sanguine Abel, usque ad sanguinem Zachariæ, qui periit inter altare et ædem. Ita dico vobis, requiretur ab hac generatione.
Luke 11 52 Væ vobis, legisperitis, quia tulistis clavem scientiæ : ipsi non introistis, et eos qui introibant, prohibuistis.
Luke 11 53 Cum autem hæc ad illos diceret, cœperunt pharisæi et legisperiti graviter insistere, et os ejus opprimere de multis,
Luke 11 54 insidiantes ei, et quærentes aliquid capere de ore ejus, ut accusarent eum.
Luke 12 1 Multis autem turbis circumstantibus, ita ut se invicem conculcarent, cœpit dicere ad discipulos suos : Attendite a fermento pharisæorum, quod est hypocrisis.
Luke 12 2 Nihil autem opertum est, quod non reveletur : neque absconditum, quod non sciatur.
Luke 12 3 Quoniam quæ in tenebris dixistis, in lumine dicentur : et quod in aurem locuti estis in cubiculis, prædicabitur in tectis.
Luke 12 4 Dico autem vobis amicis meis : Ne terreamini ab his qui occidunt corpus, et post hæc non habent amplius quid faciant.
Luke 12 5 Ostendam autem vobis quem timeatis : timete eum qui, postquam occiderit, habet potestatem mittere in gehennam : ita dico vobis, hunc timete.
Luke 12 6 Nonne quinque passeres veneunt dipondio, et unus ex illis non est in oblivione coram Deo ?
Luke 12 7 sed et capilli capitis vestri omnes numerati sunt. Nolite ergo timere : multis passeribus pluris estis vos.
Luke 12 8 Dico autem vobis : Omnis quicumque confessus fuerit me coram hominibus, et Filius hominis confitebitur illum coram angelis Dei :
Luke 12 9 qui autem negaverit me coram hominibus, negabitur coram angelis Dei.
Luke 12 10 Et omnis qui dicit verbum in Filium hominis, remittetur illi : ei autem qui in Spiritum Sanctum blasphemaverit, non remittetur.
Luke 12 11 Cum autem inducent vos in synagogas, et ad magistratus, et potestates, nolite solliciti esse qualiter, aut quid respondeatis, aut quid dicatis.
Luke 12 12 Spiritus enim Sanctus docebit vos in ipsa hora quid oporteat vos dicere.
Luke 12 13 Ait autem ei quidam de turba : Magister, dic fratri meo ut dividat mecum hæreditatem.
Luke 12 14 At ille dixit illi : Homo, quis me constituit judicem, aut divisorem super vos ?
Luke 12 15 Dixitque ad illos : Videte, et cavete ab omni avaritia : quia non in abundantia cujusquam vita ejus est ex his quæ possidet.
Luke 12 16 Dixit autem similitudinem ad illos, dicens : Hominis cujusdam divitis uberes fructus ager attulit :
Luke 12 17 et cogitabat intra se dicens : Quid faciam, quia non habeo quo congregam fructus meos ?
Luke 12 18 Et dixit : Hoc faciam : destruam horrea mea, et majora faciam : et illuc congregabo omnia quæ nata sunt mihi, et bona mea,
Luke 12 19 et dicam animæ meæ : Anima, habes multa bona posita in annos plurimos : requiesce, comede, bibe, epulare.
Luke 12 20 Dixit autem illi Deus : Stulte, hac nocte animam tuam repetunt a te : quæ autem parasti, cujus erunt ?
Luke 12 21 Sic est qui sibi thesaurizat, et non est in Deum dives.
Luke 12 22 Dixitque ad discipulos suos : Ideo dico vobis, nolite solliciti esse animæ vestræ quid manducetis, neque corpori quid induamini.
Luke 12 23 Anima plus est quam esca, et corpus plus quam vestimentum.
Luke 12 24 Considerate corvos, quia non seminant, neque metunt, quibus non est cellarium, neque horreum, et Deus pascit illos. Quanto magis vos pluris estis illis ?
Luke 12 25 Quis autem vestrum cogitando potest adjicere ad staturam suam cubitum unum ?
Luke 12 26 Si ergo neque quod minimum est potestis, quid de ceteris solliciti estis ?
Luke 12 27 Considerate lilia quomodo crescunt : non laborant, neque nent : dico autem vobis, nec Salomon in omni gloria sua vestiebatur sicut unum ex istis.
Luke 12 28 Si autem fœnum, quod hodie est in agro, et cras in clibanum mittitur, Deus sic vestit : quanto magis vos pusillæ fidei ?
Luke 12 29 Et vos nolite quærere quid manducetis, aut quid bibatis : et nolite in sublime tolli :
Luke 12 30 hæc enim omnia gentes mundi quærunt. Pater autem vester scit quoniam his indigetis.
Luke 12 31 Verumtamen quærite primum regnum Dei, et justitiam ejus : et hæc omnia adjicientur vobis.
Luke 12 32 Nolite timere pusillus grex, quia complacuit Patri vestro dare vobis regnum.
Luke 12 33 Vendite quæ possidetis, et date eleemosynam. Facite vobis sacculos, qui non veterascunt, thesaurum non deficientem in cælis : quo fur non appropriat, neque tinea corrumpit.
Luke 12 34 Ubi enim thesaurus vester est, ibi et cor vestrum erit.
Luke 12 35 Sint lumbi vestri præcincti, et lucernæ ardentes in manibus vestris,
Luke 12 36 et vos similes hominibus exspectantibus dominum suum quando revertatur a nuptiis : ut, cum venerit et pulsaverit, confestim aperiant ei.
Luke 12 37 Beati servi illi quos, cum venerit dominus, invenerit vigilantes : amen dico vobis, quod præcinget se, et faciet illos discumbere, et transiens ministrabit illis.
Luke 12 38 Et si venerit in secunda vigilia, et si in tertia vigilia venerit, et ita invenerit, beati sunt servi illi.
Luke 12 39 Hoc autem scitote, quoniam si sciret paterfamilias, qua hora fur veniret, vigilaret utique, et non sineret perfodi domum suam.
Luke 12 40 Et vos estote parati : quia qua hora non putatis, Filius hominis veniet.
Luke 12 41 Ait autem et Petrus : Domine, ad nos dicis hanc parabolam, an et ad omnes ?
Luke 12 42 Dixit autem Dominus : Quis, putas, est fidelis dispensator, et prudens, quem constituit dominus supra familiam suam, ut det illis in tempore tritici mensuram ?
Luke 12 43 Beatus ille servus quem, cum venerit dominus, invenerit ita facientem.
Luke 12 44 Vere dico vobis, quoniam supra omnia quæ possidet, constituet illum.
Luke 12 45 Quod si dixerit servus ille in corde suo : Moram facit dominus meus venire : et cœperit percutere servos, et ancillas, et edere, et bibere, et inebriari :
Luke 12 46 veniet dominus servi illius in die qua non sperat, et hora qua nescit, et dividet eum, partemque ejus cum infidelibus ponet.
Luke 12 47 Ille autem servus qui cognovit voluntatem domini sui, et non præparavit, et non facit secundum voluntatem ejus, vapulabit multis :
Luke 12 48 qui autem non cognovit, et fecit digna plagis, vapulabit paucis. Omni autem cui multum datum est, multum quæretur ab eo : et cui commendaverunt multum, plus petent ab eo.
Luke 12 49 Ignem veni mittere in terram, et quid volo nisi ut accendatur ?
Luke 12 50 Baptismo autem habeo baptizari : et quomodo coarctor usque dum perficiatur ?
Luke 12 51 Putatis quia pacem veni dare in terram ? non, dico vobis, sed separationem :
Luke 12 52 erunt enim ex hoc quinque in domo una divisi, tres in duos, et duo in tres
Luke 12 53 dividentur : pater in filium, et filius in patrem suum, mater in filiam, et filia in matrem, socrus in nurum suam, et nurus in socrum suam.
Luke 12 54 Dicebat autem et ad turbas : Cum videritis nubem orientem ab occasu, statim dicitis : Nimbus venit : et ita fit.
Luke 12 55 Et cum austrum flantem, dicitis : Quia æstus erit : et fit.
Luke 12 56 Hypocritæ ! faciem cæli et terræ nostis probare : hoc autem tempus quomodo non probatis ?
Luke 12 57 quid autem et a vobis ipsis non judicatis quod justum est ?
Luke 12 58 Cum autem vadis cum adversario tuo ad principem, in via da operam liberari ab illo, ne forte trahat te ad judicem, et judex tradat te exactori, et exactor mittat te in carcerem.
Luke 12 59 Dico tibi, non exies inde, donec etiam novissimum minutum reddas.
Luke 13 1 Aderant autem quidam ipso in tempore, nuntiantes illi de Galilæis, quorum sanguinem Pilatus miscuit cum sacrificiis eorum.
Luke 13 2 Et respondens dixit illis : Putatis quod hi Galilæi præ omnibus Galilæis peccatores fuerint, quia talia passi sunt ?
Luke 13 3 Non, dico vobis : sed nisi pœnitentiam habueritis, omnes similiter peribitis.
Luke 13 4 Sicut illi decem et octo, supra quos cecidit turris in Siloë, et occidit eos : putatis quia et ipsi debitores fuerint præter omnes homines habitantes in Jerusalem ?
Luke 13 5 Non, dico vobis : sed si pœnitentiam non egeritis, omnes similiter peribitis.
Luke 13 6 Dicebat autem et hanc similitudinem : Arborem fici habebat quidam plantatam in vinea sua, et venit quærens fructum in illa, et non invenit.
Luke 13 7 Dixit autem ad cultorem vineæ : Ecce anni tres sunt ex quo venio quærens fructum in ficulnea hac, et non invenio : succide ergo illam : ut quid etiam terram occupat ?
Luke 13 8 At ille respondens, dicit illi : Domine dimitte illam et hoc anno, usque dum fodiam circa illam, et mittam stercora,
Luke 13 9 et siquidem fecerit fructum : sin autem, in futurum succides eam.
Luke 13 10 Erat autem docens in synagoga eorum sabbatis.
Luke 13 11 Et ecce mulier, quæ habebat spiritum infirmitatis annis decem et octo : et erat inclinata, nec omnino poterat sursum respicere.
Luke 13 12 Quam cum videret Jesus, vocavit eam ad se, et ait illi : Mulier, dimissa es ab infirmitate tua.
Luke 13 13 Et imposuit illi manus, et confestim erecta est, et glorificabat Deum.
Luke 13 14 Respondens autem archisynagogus, indignans quia sabbato curasset Jesus, dicebat turbæ : Sex dies sunt in quibus oportet operari : in his ergo venite, et curamini, et non in die sabbati.
Luke 13 15 Respondens autem ad illum Dominus, dixit : Hypocritæ, unusquisque vestrum sabbato non solvit bovem suum, aut asinum a præsepio, et ducit adaquare ?
Luke 13 16 Hanc autem filiam Abrahæ, quam alligavit Satanas, ecce decem et octo annis, non oportuit solvi a vinculo isto die sabbati ?
Luke 13 17 Et cum hæc diceret, erubescant omnes adversarii ejus : et omnis populus gaudebat in universis, quæ gloriosæ fiebant ab eo.
Luke 13 18 Dicebat ergo : Cui simile est regnum Dei, et cui simile æstimabo illud ?
Luke 13 19 Simile est grano sinapis, quod acceptum homo misit in hortum suum, et crevit, et factum est in arborem magnam : et volucres cæli requieverunt in ramis ejus.
Luke 13 20 Et iterum dixit : Cui simile æstimabo regnum Dei ?
Luke 13 21 Simile est fermento, quod acceptum mulier abscondit in farinæ sata tria, donec fermentaretur totum.
Luke 13 22 Et ibat per civitates et castella, docens, et iter faciens in Jerusalem.
Luke 13 23 Ait autem illi quidam : Domine, si pauci sunt, qui salvantur ? Ipse autem dixit ad illos :
Luke 13 24 Contendite intrare per angustam portam : quia multi, dico vobis, quærent intrare, et non poterunt.
Luke 13 25 Cum autem intraverit paterfamilias, et clauserit ostium, incipietis foris stare, et pulsare ostium, dicentes : Domine, aperi nobis : et respondens dicet vobis : Nescio vos unde sitis :
Luke 13 26 tunc incipietis dicere : Manducavimus coram te, et bibimus, et in plateis nostris docuisti.
Luke 13 27 Et dicet vobis : Nescio vos unde sitis : discedite a me omnes operarii iniquitatis.
Luke 13 28 Ibi erit fletus et stridor dentium : cum videritis Abraham, et Isaac, et Jacob, et omnes prophetas in regno Dei, vos autem expelli foras.
Luke 13 29 Et venient ab oriente, et occidente, et aquilone, et austro, et accumbent in regno Dei.
Luke 13 30 Et ecce sunt novissimi qui erunt primi, et sunt primi qui erunt novissimi.
Luke 13 31 In ipsa die accesserunt quidam pharisæorum, dicentes illi : Exi, et vade hinc : quia Herodes vult te occidere.
Luke 13 32 Et ait illis : Ite, et dicite vulpi illi : Ecce ejicio dæmonia, et sanitates perficio hodie, et cras, et tertia die consummor.
Luke 13 33 Verumtamen oportet me hodie et cras et sequenti die ambulare : quia non capit prophetam perire extra Jerusalem.
Luke 13 34 Jerusalem, Jerusalem, quæ occidis prophetas, et lapidas eos qui mittuntur ad te, quoties volui congregare filios tuos quemadmodum avis nidum suum sub pennis, et noluisti ?
Luke 13 35 Ecce relinquetur vobis domus vestra deserta. Dico autem vobis, quia non videbitis me donec veniat cum dicetis : Benedictus qui venit in nomine Domini.
Luke 14 1 Et factum est cum intraret Jesus in domum cujusdam principis pharisæorum sabbato manducare panem, et ipsi observabant eum.
Luke 14 2 Et ecce homo quidam hydropicus erat ante illum.
Luke 14 3 Et respondens Jesus dixit ad legisperitos et pharisæos, dicens : Si licet sabbato curare ?
Luke 14 4 At illi tacuerunt. Ipse vero apprehensum sanavit eum, ac dimisit.
Luke 14 5 Et respondens ad illos dixit : Cujus vestrum asinus, aut bos in puteum cadet, et non continuo extrahet illum die sabbati ?
Luke 14 6 Et non poterant ad hæc respondere illi.
Luke 14 7 Dicebat autem et ad invitatos parabolam, intendens quomodo primos accubitus eligerent, dicens ad illos :
Luke 14 8 Cum invitatus fueris ad nuptias, non discumbas in primo loco, ne forte honoratior te sit invitatus ab illo.
Luke 14 9 Et veniens is, qui te et illum vocavit, dicat tibi : Da huic locum : et tunc incipias cum rubore novissimum locum tenere.
Luke 14 10 Sed cum vocatus fueris, vade, recumbe in novissimo loco : ut, cum venerit qui te invitavit, dicat tibi : Amice, ascende superius. Tunc erit tibi gloria coram simul discumbentibus :
Luke 14 11 quia omnis, qui se exaltat, humiliabitur : et qui se humiliat, exaltabitur.
Luke 14 12 Dicebat autem et ei, qui invitaverat : Cum facis prandium, aut cœnam, noli vocare amicos tuos, neque fratres tuos, neque cognatos, neque vicinos divites : ne forte te et ipsi reinvitent, et fiat tibi retributio ;
Luke 14 13 sed cum facis convivium, voca pauperes, debiles, claudos, et cæcos :
Luke 14 14 et beatus eris, quia non habent retribuere tibi : retribuetur enim tibi in resurrectione justorum.
Luke 14 15 Hæc cum audisset quidam de simul discumbentibus, dixit illi : Beatus qui manducabit panem in regno Dei.
Luke 14 16 At ipse dixit ei : Homo quidam fecit cœnam magnam, et vocavit multos.
Luke 14 17 Et misit servum suum hora cœnæ dicere invitatis ut venirent, quia jam parata sunt omnia.
Luke 14 18 Et cœperunt simul omnes excusare. Primus dixit ei : Villam emi, et necesse habeo exire, et videre illam : rogo te, habe me excusatum.
Luke 14 19 Et alter dixit : Juga boum emi quinque, et eo probare illa : rogo te, habe me excusatum.
Luke 14 20 Et alius dixit : Uxorem duxi, et ideo non possum venire.
Luke 14 21 Et reversus servus nuntiavit hæc domino suo. Tunc iratus paterfamilias, dixit servo suo : Exi cito in plateas et vicos civitatis : et pauperes, ac debiles, et cæcos, et claudos introduc huc.
Luke 14 22 Et ait servus : Domine, factum est ut imperasti, et adhuc locus est.
Luke 14 23 Et ait dominus servo : Exi in vias, et sæpes : et compelle intrare, ut impleatur domus mea.
Luke 14 24 Dico autem vobis quod nemo virorum illorum qui vocati sunt, gustabit cœnam meam.
Luke 14 25 Ibant autem turbæ multæ cum eo : et conversus dixit ad illos :
Luke 14 26 Si quis venit ad me, et non odit patrem suum, et matrem, et uxorem, et filios, et fratres, et sorores, adhuc autem et animam suam, non potest meus esse discipulus.
Luke 14 27 Et qui non bajulat crucem suam, et venit post me, non potest meus esse discipulus.
Luke 14 28 Quis enim ex vobis volens turrim ædificare, non prius sedens computat sumptus, qui necessarii sunt, si habeat ad perficiendum,
Luke 14 29 ne, posteaquam posuerit fundamentum, et non potuerit perficere, omnes qui vident, incipiant illudere ei,
Luke 14 30 dicentes : Quia hic homo cœpit ædificare, et non potuit consummare ?
Luke 14 31 Aut quis rex iturus committere bellum adversus alium regem, non sedens prius cogitat, si possit cum decem millibus occurrere ei, qui cum viginti millibus venit ad se ?
Luke 14 32 Alioquin adhuc illo longe agente, legationem mittens rogat ea quæ pacis sunt.
Luke 14 33 Sic ergo omnis ex vobis, qui non renuntiat omnibus quæ possidet, non potest meus esse discipulus.
Luke 14 34 Bonum est sal : si autem sal evanuerit, in quo condietur ?
Luke 14 35 Neque in terram, neque in sterquilinium utile est, sed foras mittetur. Qui habet aures audiendi, audiat.
Luke 15 1 Erant autem appropinquantes ei publicani, et peccatores ut audirent illum.
Luke 15 2 Et murmurabant pharisæi, et scribæ, dicentes : Quia hic peccatores recipit, et manducat cum illis.
Luke 15 3 Et ait ad illos parabolam istam dicens :
Luke 15 4 Quis ex vobis homo, qui habet centum oves, et si perdiderit unam ex illis, nonne dimittit nonaginta novem in deserto, et vadit ad illam quæ perierat, donec inveniat eam ?
Luke 15 5 Et cum invenerit eam, imponit in humeros suos gaudens :
Luke 15 6 et veniens domum convocat amicos et vicinos, dicens illis : Congratulamini mihi, quia inveni ovem meam, quæ perierat.
Luke 15 7 Dico vobis quod ita gaudium erit in cælo super uno peccatore pœnitentiam agente, quam super nonaginta novem justis, qui non indigent pœnitentia.
Luke 15 8 Aut quæ mulier habens drachmas decem, si perdiderit drachmam unam, nonne accendit lucernam, et everrit domum, et quærit diligenter, donec inveniat ?
Luke 15 9 Et cum invenerit convocat amicas et vicinas, dicens : Congratulamini mihi, quia inveni drachmam quam perdideram.
Luke 15 10 Ita, dico vobis, gaudium erit coram angelis Dei super uno peccatore pœnitentiam agente.
Luke 15 11 Ait autem : Homo quidam habuit duos filios :
Luke 15 12 et dixit adolescentior ex illis patri : Pater, da mihi portionem substantiæ, quæ me contingit. Et divisit illis substantiam.
Luke 15 13 Et non post multos dies, congregatis omnibus, adolescentior filius peregre profectus est in regionem longinquam, et ibi dissipavit substantiam suam vivendo luxuriose.
Luke 15 14 Et postquam omnia consummasset, facta est fames valida in regione illa, et ipse cœpit egere.
Luke 15 15 Et abiit, et adhæsit uni civium regionis illius : et misit illum in villam suam ut pasceret porcos.
Luke 15 16 Et cupiebat implere ventrem suum de siliquis, quas porci manducabant : et nemo illi dabat.
Luke 15 17 In se autem reversus, dixit : Quanti mercenarii in domo patris mei abundant panibus, ego autem hic fame pereo !
Luke 15 18 surgam, et ibo ad patrem meum, et dicam ei : Pater, peccavi in cælum, et coram te :
Luke 15 19 jam non sum dignus vocari filius tuus : fac me sicut unum de mercenariis tuis.
Luke 15 20 Et surgens venit ad patrem suum. Cum autem adhuc longe esset, vidit illum pater ipsius, et misericordia motus est, et accurrens cecidit super collum ejus, et osculatus est eum.
Luke 15 21 Dixitque ei filius : Pater, peccavi in cælum, et coram te : jam non sum dignus vocari filius tuus.
Luke 15 22 Dixit autem pater ad servos suos : Cito proferte stolam primam, et induite illum, et date annulum in manum ejus, et calceamenta in pedes ejus :
Luke 15 23 et adducite vitulum saginatum, et occidite, et manducemus, et epulemur :
Luke 15 24 quia hic filius meus mortuus erat, et revixit : perierat, et inventus est. Et cœperunt epulari.
Luke 15 25 Erat autem filius ejus senior in agro : et cum veniret, et appropinquaret domui, audivit symphoniam et chorum :
Luke 15 26 et vocavit unum de servis, et interrogavit quid hæc essent.
Luke 15 27 Isque dixit illi : Frater tuus venit, et occidit pater tuus vitulum saginatum, quia salvum illum recepit.
Luke 15 28 Indignatus est autem, et nolebat introire. Pater ergo illius egressus, cœpit rogare illum.
Luke 15 29 At ille respondens, dixit patri suo : Ecce tot annis servio tibi, et numquam mandatum tuum præterivi : et numquam dedisti mihi hædum ut cum amicis meis epularer.
Luke 15 30 Sed postquam filius tuus hic, qui devoravit substantiam suam cum meretricibus, venit, occidisti illi vitulum saginatum.
Luke 15 31 At ipse dixit illi : Fili, tu semper mecum es, et omnia mea tua sunt :
Luke 15 32 epulari autem, et gaudere oportebat, quia frater tuus hic mortuus erat, et revixit ; perierat, et inventus est.
Luke 16 1 Dicebat autem et ad discipulos suos : Homo quidam erat dives, qui habebat villicum : et hic diffamatus est apud illum quasi dissipasset bona ipsius.
Luke 16 2 Et vocavit illum, et ait illi : Quid hoc audio de te ? redde rationem villicationis tuæ : jam enim non poteris villicare.
Luke 16 3 Ait autem villicus intra se : Quid faciam ? quia dominus meus aufert a me villicationem. Fodere non valeo, mendicare erubesco.
Luke 16 4 Scio quid faciam, ut, cum amotus fuero a villicatione, recipiant me in domos suas.
Luke 16 5 Convocatis itaque singulis debitoribus domini sui, dicebat primo : Quantum debes domino meo ?
Luke 16 6 At ille dixit : Centum cados olei. Dixitque illi : Accipe cautionem tuam : et sede cito, scribe quinquaginta.
Luke 16 7 Deinde alii dixit : Tu vero quantum debes ? Qui ait : Centum coros tritici. Ait illi : Accipe litteras tuas, et scribe octoginta.
Luke 16 8 Et laudavit dominus villicum iniquitatis, quia prudenter fecisset : quia filii hujus sæculi prudentiores filiis lucis in generatione sua sunt.
Luke 16 9 Et ego vobis dico : facite vobis amicos de mammona iniquitatis : ut, cum defeceritis, recipiant vos in æterna tabernacula.
Luke 16 10 Qui fidelis est in minimo, et in majori fidelis est : et qui in modico iniquus est, et in majori iniquus est.
Luke 16 11 Si ergo in iniquo mammona fideles non fuistis quod verum est, quis credet vobis ?
Luke 16 12 Et si in alieno fideles non fuistis, quod vestrum est, quis dabit vobis ?
Luke 16 13 Nemo servus potest duobus dominis servire : aut enim unum odiet, et alterum diliget : aut uni adhærebit, et alterum contemnet. Non potestis Deo servire et mammonæ.
Luke 16 14 Audiebant autem omnia hæc pharisæi, qui erant avari : et deridebant illum.
Luke 16 15 Et ait illis : Vos estis qui justificatis vos coram hominibus : Deus autem novit corda vestra : quia quod hominibus altum est, abominatio est ante Deum.
Luke 16 16 Lex et prophetæ usque ad Joannem : ex eo regnum Dei evangelizatur, et omnis in illud vim facit.
Luke 16 17 Facilius est autem cælum et terram præterire, quam de lege unum apicem cadere.
Luke 16 18 Omnis qui dimittit uxorem suam et alteram ducit, mœchatur : et qui dimissam a viro ducit, mœchatur.
Luke 16 19 Homo quidam erat dives, qui induebatur purpura et bysso, et epulabatur quotidie splendide.
Luke 16 20 Et erat quidam mendicus, nomine Lazarus, qui jacebat ad januam ejus, ulceribus plenus,
Luke 16 21 cupiens saturari de micis quæ cadebant de mensa divitis, et nemo illi dabat : sed et canes veniebant, et lingebant ulcera ejus.
Luke 16 22 Factum est autem ut moreretur mendicus, et portaretur ab angelis in sinum Abrahæ. Mortuus est autem et dives, et sepultus est in inferno.
Luke 16 23 Elevans autem oculos suos, cum esset in tormentis, vidit Abraham a longe, et Lazarum in sinu ejus :
Luke 16 24 et ipse clamans dixit : Pater Abraham, miserere mei, et mitte Lazarum ut intingat extremum digiti sui in aquam, ut refrigeret linguam meam, quia crucior in hac flamma.
Luke 16 25 Et dixit illi Abraham : Fili, recordare quia recepisti bona in vita tua, et Lazarus similiter mala : nunc autem hic consolatur, tu vero cruciaris :
Luke 16 26 et in his omnibus inter nos et vos chaos magnum firmatum est : ut hi qui volunt hinc transire ad vos, non possint, neque inde huc transmeare.
Luke 16 27 Et ait : Rogo ergo te, pater, ut mittas eum in domum patris mei :
Luke 16 28 habeo enim quinque fratres : ut testetur illis, ne et ipsi veniant in hunc locum tormentorum.
Luke 16 29 Et ait illi Abraham : Habent Moysen et prophetas : audiant illos.
Luke 16 30 At ille dixit : Non, pater Abraham : sed si quis ex mortuis ierit ad eos, pœnitentiam agent.
Luke 16 31 Ait autem illi : Si Moysen et prophetas non audiunt, neque si quis ex mortuis resurrexerit, credent.
Luke 17 1 Et ait ad discipulos suos : Impossibile est ut non veniant scandala : væ autem illi per quem veniunt.
Luke 17 2 Utilius est illi si lapis molaris imponatur circa collum ejus, et projiciatur in mare quam ut scandalizet unum de pusillis istis.
Luke 17 3 Attendite vobis : Si peccaverit in te frater tuus, increpa illum : et si pœnitentiam egerit, dimitte illi.
Luke 17 4 Et si septies in die peccaverit in te, et septies in die conversus fuerit ad te, dicens : Pœnitet me, dimitte illi.
Luke 17 5 Et dixerunt apostoli Domino : Adauge nobis fidem.
Luke 17 6 Dixit autem Dominus : Si habueritis fidem sicut granum sinapis, dicetis huic arbori moro : Eradicare, et transplantare in mare, et obediet vobis.
Luke 17 7 Quis autem vestrum habens servum arantem aut pascentem, qui regresso de agro dicat illi : Statim transi, recumbe :
Luke 17 8 et non dicat ei : Para quod cœnem, et præcinge te, et ministra mihi donec manducem, et bibam, et post hæc tu manducabis, et bibes ?
Luke 17 9 Numquid gratiam habet servo illi, quia fecit quæ ei imperaverat ?
Luke 17 10 non puto. Sic et vos cum feceritis omnia quæ præcepta sunt vobis, dicite : Servi inutiles sumus : quod debuimus facere, fecimus.
Luke 17 11 Et factum est, dum iret in Jerusalem, transibat per mediam Samariam et Galilæam.
Luke 17 12 Et cum ingrederetur quoddam castellum, occurrerunt ei decem viri leprosi, qui steterunt a longe :
Luke 17 13 et levaverunt vocem, dicentes : Jesu præceptor, miserere nostri.
Luke 17 14 Quos ut vidit, dixit : Ite, ostendite vos sacerdotibus. Et factum est, dum irent, mundati sunt.
Luke 17 15 Unus autem ex illis, ut vidit quia mundatus est, regressus est, cum magna voce magnificans Deum,
Luke 17 16 et cecidit in faciem ante pedes ejus, gratias agens : et hic erat Samaritanus.
Luke 17 17 Respondens autem Jesus, dixit : Nonne decem mundati sunt ? et novem ubi sunt ?
Luke 17 18 Non est inventus qui rediret, et daret gloriam Deo, nisi hic alienigena.
Luke 17 19 Et ait illi : Surge, vade : quia fides tua te salvum fecit.
Luke 17 20 Interrogatus autem a pharisæis : Quando venit regnum Dei ? respondens eis, dixit : Non venit regnum Dei cum observatione :
Luke 17 21 neque dicent : Ecce hic, aut ecce illic. Ecce enim regnum Dei intra vos est.
Luke 17 22 Et ait ad discipulos suos : Venient dies quando desideretis videre unum diem Filii hominis, et non videbitis.
Luke 17 23 Et dicent vobis : Ecce hic, et ecce illic. Nolite ire, neque sectemini :
Luke 17 24 nam, sicut fulgur coruscans de sub cælo in ea quæ sub cælo sunt, fulget : ita erit Filius hominis in die sua.
Luke 17 25 Primum autem oportet illum multa pati, et reprobari a generatione hac.
Luke 17 26 Et sicut factum est in diebus Noë, ita erit et in diebus Filii hominis :
Luke 17 27 edebant et bibebant : uxores ducebant et dabantur ad nuptias, usque in diem, qua intravit Noë in arcam : et venit diluvium, et perdidit omnes.
Luke 17 28 Similiter sicut factum est in diebus Lot : edebant et bibebant, emebant et vendebant, plantabant et ædificabant :
Luke 17 29 qua die autem exiit Lot a Sodomis, pluit ignem et sulphur de cælo, et omnes perdidit :
Luke 17 30 secundum hæc erit qua die Filius hominis revelabitur.
Luke 17 31 In illa hora, qui fuerit in tecto, et vasa ejus in domo, ne descendat tollere illa : et qui in agro, similiter non redeat retro.
Luke 17 32 Memores estote uxoris Lot.
Luke 17 33 Quicumque quæsierit animam suam salvam facere, perdet illam : et quicumque perdiderit illam, vivificabit eam.
Luke 17 34 Dico vobis : In illa nocte erunt duo in lecto uno : unus assumetur, et alter relinquetur :
Luke 17 35 duæ erunt molentes in unum : una assumetur, et altera relinquetur : duo in agro : unus assumetur, et alter relinquetur.
Luke 17 36 Respondentes dicunt illi : Ubi Domine ?
Luke 17 37 Qui dixit illis : Ubicumque fuerit corpus, illuc congregabuntur et aquilæ.
Luke 18 1 Dicebat autem et parabolam ad illos, quoniam oportet semper orare et non deficere,
Luke 18 2 dicens : Judex quidam erat in quadam civitate, qui Deum non timebat, et hominem non reverebatur.
Luke 18 3 Vidua autem quædam erat in civitate illa, et veniebat ad eum, dicens : Vindica me de adversario meo.
Luke 18 4 Et nolebat per multum tempus. Post hæc autem dixit intra se : Etsi Deum non timeo, nec hominem revereor :
Luke 18 5 tamen quia molesta est mihi hæc vidua, vindicabo illam, ne in novissimo veniens sugillet me.
Luke 18 6 Ait autem Dominus : Audite quid judex iniquitatis dicit :
Luke 18 7 Deus autem non faciet vindictam electorum suorum clamantium ad se die ac nocte, et patientiam habebit in illis ?
Luke 18 8 Dico vobis quia cito faciet vindictam illorum. Verumtamen Filius hominis veniens, putas, inveniet fidem in terra ?
Luke 18 9 Dixit autem et ad quosdam qui in se confidebant tamquam justi, et aspernabantur ceteros, parabolam istam :
Luke 18 10 Duo homines ascenderunt in templum ut orarent : unus pharisæus et alter publicanus.
Luke 18 11 Pharisæus stans, hæc apud se orabat : Deus, gratias ago tibi, quia non sum sicut ceteri hominum : raptores, injusti, adulteri, velut etiam hic publicanus :
Luke 18 12 jejuno bis in sabbato, decimas do omnium quæ possideo.
Luke 18 13 Et publicanus a longe stans, nolebat nec oculos ad cælum levare : sed percutiebat pectus suum, dicens : Deus propitius esto mihi peccatori.
Luke 18 14 Dico vobis, descendit hic justificatus in domum suam ab illo : quia omnis qui se exaltat, humiliabitur, et qui se humiliat, exaltabitur.
Luke 18 15 Afferebant autem ad illum et infantes, ut eos tangeret. Quod cum viderent discipuli, increpabant illos.
Luke 18 16 Jesus autem convocans illos, dixit : Sinite pueros venire ad me, et nolite vetare eos : talium est enim regnum Dei.
Luke 18 17 Amen dico vobis, quicumque non acceperit regnum Dei sicut puer, non intrabit in illud.
Luke 18 18 Et interrogavit eum quidam princeps, dicens : Magister bone, quid faciens vitam æternam possidebo ?
Luke 18 19 Dixit autem ei Jesus : Quid me dicis bonum ? nemo bonus nisi solus Deus.
Luke 18 20 Mandata nosti : non occides ; non mœchaberis ; non furtum facies ; non falsum testimonium dices ; honora patrem tuum et matrem.
Luke 18 21 Qui ait : Hæc omnia custodivi a juventute mea.
Luke 18 22 Quo audito, Jesus ait ei : Adhuc unum tibi deest : omnia quæcumque habes vende, et da pauperibus, et habebis thesaurum in cælo : et veni, sequere me.
Luke 18 23 His ille auditis, contristatus est : quia dives erat valde.
Luke 18 24 Videns autem Jesus illum tristem factum, dixit : Quam difficile, qui pecunias habent, in regnum Dei intrabunt !
Luke 18 25 facilius est enim camelum per foramen acus transire quam divitem intrare in regnum Dei.
Luke 18 26 Et dixerunt qui audiebant : Et quis potest salvus fieri ?
Luke 18 27 Ait illis : Quæ impossibilia sunt apud homines, possibilia sunt apud Deum.
Luke 18 28 Ait autem Petrus : Ecce nos dimisimus omnia et secuti sumus te.
Luke 18 29 Qui dixit eis : Amen dico vobis, nemo est qui reliquit domum, aut parentes, aut fratres, aut uxorem, aut filios propter regnum Dei,
Luke 18 30 et non recipiat multo plura in hoc tempore, et in sæculo venturo vitam æternam.
Luke 18 31 Assumpsit autem Jesus duodecim, et ait illis : Ecce ascendimus Jerosolymam, et consummabuntur omnia quæ scripta sunt per prophetas de Filio hominis :
Luke 18 32 tradetur enim gentibus, et illudetur, et flagellabitur, et conspuetur :
Luke 18 33 et postquam flagellaverint, occident eum, et tertia die resurget.
Luke 18 34 Et ipsi nihil horum intellexerunt, et erat verbum istud absconditum ab eis, et non intelligebant quæ dicebantur.
Luke 18 35 Factum est autem, cum appropinquaret Jericho, cæcus quidam sedebat secus viam, mendicans.
Luke 18 36 Et cum audiret turbam prætereuntem, interrogabat quid hoc esset.
Luke 18 37 Dixerunt autem ei quod Jesus Nazarenus transiret.
Luke 18 38 Et clamavit, dicens : Jesu, fili David, miserere mei.
Luke 18 39 Et qui præibant, increpabant eum ut taceret. Ipse vero multo magis clamabat : Fili David, miserere mei.
Luke 18 40 Stans autem Jesus jussit illum adduci ad se. Et cum appropinquasset, interrogavit illum,
Luke 18 41 dicens : Quid tibi vis faciam ? At ille dixit : Domine, ut videam.
Luke 18 42 Et Jesus dixit illi : Respice, fides tua te salvum fecit.
Luke 18 43 Et confestim vidit, et sequebatur illum magnificans Deum. Et omnis plebs ut vidit, dedit laudem Deo.
Luke 19 1 Et ingressus perambulabat Jericho.
Luke 19 2 Et ecce vir nomine Zachæus : et hic princeps erat publicanorum, et ipse dives :
Luke 19 3 et quærebat videre Jesum, quis esset : et non poterat præ turba, quia statura pusillus erat.
Luke 19 4 Et præcurrens ascendit in arborem sycomorum ut videret eum : quia inde erat transiturus.
Luke 19 5 Et cum venisset ad locum, suspiciens Jesus vidit illum, et dixit ad eum : Zachæe, festinans descende : quia hodie in domo tua oportet me manere.
Luke 19 6 Et festinans descendit, et excepit illum gaudens.
Luke 19 7 Et cum viderent omnes, murmurabant, dicentes quod ad hominem peccatorem divertisset.
Luke 19 8 Stans autem Zachæus, dixit ad Dominum : Ecce dimidium bonorum meorum, Domine, do pauperibus : et si quid aliquem defraudavi, reddo quadruplum.
Luke 19 9 Ait Jesus ad eum : Quia hodie salus domui huic facta est : eo quod et ipse filius sit Abrahæ.
Luke 19 10 Venit enim Filius hominis quærere, et salvum facere quod perierat.
Luke 19 11 Hæc illis audientibus adjiciens, dixit parabolam, eo quod esset prope Jerusalem : et quia existimarent quod confestim regnum Dei manifestaretur.
Luke 19 12 Dixit ergo : Homo quidam nobilis abiit in regionem longinquam accipere sibi regnum, et reverti.
Luke 19 13 Vocatis autem decem servis suis, dedit eis decem mnas, et ait ad illos : Negotiamini dum venio.
Luke 19 14 Cives autem ejus oderant eum : et miserunt legationem post illum, dicentes : Nolumus hunc regnare super nos.
Luke 19 15 Et factum est ut rediret accepto regno : et jussit vocari servos, quibus dedit pecuniam, ut sciret quantum quisque negotiatus esset.
Luke 19 16 Venit autem primus dicens : Domine, mna tua decem mnas acquisivit.
Luke 19 17 Et ait illi : Euge bone serve, quia in modico fuisti fidelis, eris potestatem habens super decem civitates.
Luke 19 18 Et alter venit, dicens : Domine, mna tua fecit quinque mnas.
Luke 19 19 Et huic ait : Et tu esto super quinque civitates.
Luke 19 20 Et alter venit, dicens : Domine, ecce mna tua, quam habui repositam in sudario :
Luke 19 21 timui enim te, quia homo austerus es : tollis quod non posuisti, et metis quod non seminasti.
Luke 19 22 Dicit ei : De ore tuo te judico, serve nequam. Sciebas quod ego homo austerus sum, tollens quod non posui, et metens quod non seminavi :
Luke 19 23 et quare non dedisti pecuniam meam ad mensam, ut ego veniens cum usuris utique exegissem illam ?
Luke 19 24 Et astantibus dixit : Auferte ab illo mnam, et date illi qui decem mnas habet.
Luke 19 25 Et dixerunt ei : Domine, habet decem mnas.
Luke 19 26 Dico autem vobis, quia omni habenti dabitur, et abundabit : ab eo autem qui non habet, et quod habet auferetur ab eo.
Luke 19 27 Verumtamen inimicos meos illos, qui noluerunt me regnare super se, adducite huc : et interficite ante me.
Luke 19 28 Et his dictis, præcedebat ascendens Jerosolymam.
Luke 19 29 Et factum est, cum appropinquasset ad Bethphage et Bethaniam, ad montem qui vocatur Oliveti, misit duos discipulos suos,
Luke 19 30 dicens : Ite in castellum quod contra est : in quod introëuntes, invenietis pullum asinæ alligatum, cui nemo umquam hominum sedit : solvite illum, et adducite.
Luke 19 31 Et si quis vos interrogaverit : Quare solvitis ? sic dicetis ei : Quia Dominus operam ejus desiderat.
Luke 19 32 Abierunt autem qui missi erant : et invenerunt, sicut dixit illis, stantem pullum.
Luke 19 33 Solventibus autem illis pullum, dixerunt domini ejus ad illos : Quid solvitis pullum ?
Luke 19 34 At illi dixerunt : Quia Dominus eum necessarium habet.
Luke 19 35 Et duxerunt illum ad Jesum. Et jacentes vestimenta sua supra pullum, imposuerunt Jesum.
Luke 19 36 Eunte autem illo, substernebant vestimenta sua in via :
Luke 19 37 et cum appropinquaret jam ad descensum montis Oliveti, cœperunt omnes turbæ discipulorum gaudentes laudare Deum voce magna super omnibus, quas viderant, virtutibus,
Luke 19 38 dicentes : Benedictus, qui venit rex in nomine Domini : pax in cælo, et gloria in excelsis.
Luke 19 39 Et quidam pharisæorum de turbis dixerunt ad illum : Magister, increpa discipulos tuos.
Luke 19 40 Quibus ipse ait : Dico vobis, quia si hi tacuerint, lapides clamabunt.
Luke 19 41 Et ut appropinquavit, videns civitatem flevit super illam, dicens :
Luke 19 42 Quia si cognovisses et tu, et quidem in hac die tua, quæ ad pacem tibi : nunc autem abscondita sunt ab oculis tuis.
Luke 19 43 Quia venient dies in te : et circumdabunt te inimici tui vallo, et circumdabunt te : et coangustabunt te undique :
Luke 19 44 et ad terram prosternent te, et filios tuos, qui in te sunt, et non relinquent in te lapidem super lapidem : eo quod non cognoveris tempus visitationis tuæ.
Luke 19 45 Et ingressus in templum, cœpit ejicere vendentes in illo, et ementes,
Luke 19 46 dicens illis : Scriptum est : Quia domus mea domus orationis est : vos autem fecistis illam speluncam latronum.
Luke 19 47 Et erat docens quotidie in templo. Principes autem sacerdotum, et scribæ, et princeps plebis quærebant illum perdere :
Luke 19 48 et non inveniebant quid facerent illi. Omnis enim populus suspensus erat, audiens illum.
Luke 20 1 Et factum est in una dierum, docente illo populum in templo, et evangelizante, convenerunt principes sacerdotum, et scribæ cum senioribus,
Luke 20 2 et aiunt dicentes ad illum : Dic nobis in qua potestate hæc facis ? aut quis est qui dedit tibi hanc potestatem ?
Luke 20 3 Respondens autem Jesus, dixit ad illos : Interrogabo vos et ego unum verbum. Respondete mihi :
Luke 20 4 baptismus Joannis de cælo erat, an ex hominibus ?
Luke 20 5 At illi cogitabant intra se, dicentes : Quia si dixerimus : De cælo, dicet : Quare ergo non credidistis illi ?
Luke 20 6 Si autem dixerimus : Ex hominibus, plebs universa lapidabit nos : certi sunt enim Joannem prophetam esse.
Luke 20 7 Et responderunt se nescire unde esset.
Luke 20 8 Et Jesus ait illis : Neque ego dico vobis in qua potestate hæc facio.
Luke 20 9 Cœpit autem dicere ad plebem parabolam hanc : Homo plantavit vineam, et locavit eam colonis : et ipse peregre fuit multis temporibus.
Luke 20 10 Et in tempore misit ad cultores servum, ut de fructu vineæ darent illi. Qui cæsum dimiserunt eum inanem.
Luke 20 11 Et addidit alterum servum mittere. Illi autem hunc quoque cædentes, et afficientes contumelia, dimiserunt inanem.
Luke 20 12 Et addidit tertium mittere : qui et illum vulnerantes ejecerunt.
Luke 20 13 Dixit autem dominus vineæ : Quid faciam ? Mittam filium meum dilectum : forsitan, cum hunc viderint, verebuntur.
Luke 20 14 Quem cum vidissent coloni, cogitaverunt intra se, dicentes : Hic est hæres, occidamus illum, ut nostra fiat hæreditas.
Luke 20 15 Et ejectum illum extra vineam, occiderunt. Quid ergo faciet illis dominus vineæ ?
Luke 20 16 veniet, et perdet colonos istos, et dabit vineam aliis. Quo audito, dixerunt illi : Absit.
Luke 20 17 Ille autem aspiciens eos, ait : Quid est ergo hoc quod scriptum est : Lapidem quem reprobaverunt ædificantes, hic factus est in caput anguli ?
Luke 20 18 Omnis qui ceciderit super illum lapidem, conquassabitur : super quem autem ceciderit, comminuet illum.
Luke 20 19 Et quærebant principes sacerdotum et scribæ mittere in illum manus illa hora, et timuerunt populum : cognoverunt enim quod ad ipsos dixerit similitudinem hanc.
Luke 20 20 Et observantes miserunt insidiatores, qui se justos simularent, ut caparent eum in sermone, ut traderent illum principatui, et potestati præsidis.
Luke 20 21 Et interrogaverunt eum, dicentes : Magister, scimus quia recte dicis et doces : et non accipis personam, sed viam Dei in veritate doces.
Luke 20 22 Licet nobis tributum dare Cæsari, an non ?
Luke 20 23 Considerans autem dolum illorum, dixit ad eos : Quid me tentatis ?
Luke 20 24 ostendite mihi denarium. Cujus habet imaginem et inscriptionem ? Respondentes dixerunt ei : Cæsaris.
Luke 20 25 Et ait illis : Reddite ergo quæ sunt Cæsaris, Cæsari : et quæ sunt Dei, Deo.
Luke 20 26 Et non potuerunt verbum ejus reprehendere coram plebe : et mirati in responso ejus, tacuerunt.
Luke 20 27 Accesserunt autem quidam sadducæorum, qui negant esse resurrectionem, et interrogaverunt eum,
Luke 20 28 dicentes : Magister, Moyses scripsit nobis : Si frater alicujus mortuus fuerit habens uxorem, et hic sine liberis fuerit, ut accipiat eam frater ejus uxorem, et suscitet semen fratri suo.
Luke 20 29 Septem ergo fratres erant : et primus accepit uxorem, et mortuus est sine filiis.
Luke 20 30 Et sequens accepit illam, et ipse mortuus est sine filio.
Luke 20 31 Et tertius accepit illam. Similiter et omnes septem, et non reliquerunt semen, et mortui sunt.
Luke 20 32 Novissime omnium mortua est et mulier.
Luke 20 33 In resurrectione ergo, cujus eorum erit uxor ? siquidem septem habuerunt eam uxorem.
Luke 20 34 Et ait illis Jesus : Filii hujus sæculi nubunt, et traduntur ad nuptias :
Luke 20 35 illi vero qui digni habebuntur sæculo illo, et resurrectione ex mortuis, neque nubent, neque ducent uxores :
Luke 20 36 neque enim ultra mori potuerunt : æquales enim angelis sunt, et filii sunt Dei, cum sint filii resurrectionis.
Luke 20 37 Quia vero resurgant mortui, et Moyses ostendit secus rubum, sicut dicit Dominum, Deum Abraham, et Deum Isaac, et Deum Jacob.
Luke 20 38 Deus autem non est mortuorum, sed vivorum : omnes enim vivunt ei.
Luke 20 39 Respondentes autem quidam scribarum, dixerunt ei : Magister, bene dixisti.
Luke 20 40 Et amplius non audebant eum quidquam interrogare.
Luke 20 41 Dixit autem ad illos : Quomodo dicunt Christum filium esse David ?
Luke 20 42 et ipse David dicit in libro Psalmorum : Dixit Dominus Domino meo : sede a dextris meis,
Luke 20 43 donec ponam inimicos tuos scabellum pedum tuorum.
Luke 20 44 David ergo Dominum illum vocat : et quomodo filius ejus est ?
Luke 20 45 Audiente autem omni populo, dixit discipulis suis :
Luke 20 46 Attendite a scribis, qui volunt ambulare in stolis, et amant salutationes in foro, et primas cathedras in synagogis, et primos discubitus in conviviis,
Luke 20 47 qui devorant domos viduarum, simulantes longam orationem : hi accipient damnationem majorem.
Luke 21 1 Respiciens autem, vidit eos qui mittebant munera sua in gazophylacium, divites.
Luke 21 2 Vidit autem et quamdam viduam pauperculam mittentem æra minuta duo.
Luke 21 3 Et dixit : Vere dico vobis, quia vidua hæc pauper plus quam omnes misit.
Luke 21 4 Nam omnes hi ex abundanti sibi miserunt in munera Dei : hæc autem ex eo quod deest illi, omnem victum suum quem habuit, misit.
Luke 21 5 Et quibusdam dicentibus de templo quod bonis lapidibus et donis ornatum esset, dixit :
Luke 21 6 Hæc quæ videtis, venient dies in quibus non relinquetur lapis super lapidem, qui non destruatur.
Luke 21 7 Interrogaverunt autem illum, dicentes : Præceptor, quando hæc erunt, et quod signum cum fieri incipient ?
Luke 21 8 Qui dixit : Videte ne seducamini : multi enim venient in nomine meo, dicentes quia ego sum : et tempus appropinquavit : nolite ergo ire post eos.
Luke 21 9 Cum autem audieritis prælia et seditiones, nolite terreri : oportet primum hæc fieri, sed nondum statim finis.
Luke 21 10 Tunc dicebat illis : Surget gens contra gentem, et regnum adversus regnum.
Luke 21 11 Et terræmotus magni erunt per loca, et pestilentiæ, et fames, terroresque de cælo, et signa magna erunt.
Luke 21 12 Sed ante hæc omnia injicient vobis manus suas, et persequentur tradentes in synagogas et custodias, trahentes ad reges et præsides propter nomen meum :
Luke 21 13 continget autem vobis in testimonium.
Luke 21 14 Ponite ergo in cordibus vestris non præmeditari quemadmodum respondeatis :
Luke 21 15 ego enim dabo vobis os et sapientiam, cui non poterunt resistere et contradicere omnes adversarii vestri.
Luke 21 16 Trademini autem a parentibus, et fratribus, et cognatis, et amicis, et morte afficient ex vobis :
Luke 21 17 et eritis odio omnibus propter nomen meum :
Luke 21 18 et capillus de capite vestro non peribit.
Luke 21 19 In patientia vestra possidebitis animas vestras.
Luke 21 20 Cum autem videritis circumdari ab exercitu Jerusalem, tunc scitote quia appropinquavit desolatio ejus :
Luke 21 21 tunc qui in Judæa sunt, fugiant ad montes, et qui in medio ejus, discedant : et qui in regionibus, non intrent in eam,
Luke 21 22 quia dies ultionis hi sunt, ut impleantur omnia quæ scripta sunt.
Luke 21 23 Væ autem prægnantibus et nutrientibus in illis diebus ! erit enim pressura magna super terram, et ira populo huic.
Luke 21 24 Et cadent in ore gladii, et captivi ducentur in omnes gentes, et Jerusalem calcabitur a gentibus, donec impleantur tempora nationum.
Luke 21 25 Et erunt signa in sole, et luna, et stellis, et in terris pressura gentium præ confusione sonitus maris, et fluctuum :
Luke 21 26 arescentibus hominibus præ timore, et exspectatione, quæ supervenient universo orbi : nam virtutes cælorum movebuntur :
Luke 21 27 et tunc videbunt Filium hominis venientem in nube cum potestate magna et majestate.
Luke 21 28 His autem fieri incipientibus, respicite, et levate capita vestra : quoniam appropinquat redemptio vestra.
Luke 21 29 Et dixit illis similitudinem : Videte ficulneam, et omnes arbores :
Luke 21 30 cum producunt jam ex se fructum, scitis quoniam prope est æstas.
Luke 21 31 Ita et vos cum videritis hæc fieri, scitote quoniam prope est regnum Dei.
Luke 21 32 Amen dico vobis, quia non præteribit generatio hæc, donec omnia fiant.
Luke 21 33 Cælum et terra transibunt : verba autem mea non transibunt.
Luke 21 34 Attendite autem vobis, ne forte graventur corda vestra in crapula, et ebrietate, et curis hujus vitæ, et superveniat in vos repentina dies illa :
Luke 21 35 tamquam laqueus enim superveniet in omnes qui sedent super faciem omnis terræ.
Luke 21 36 Vigilate itaque, omni tempore orantes, ut digni habeamini fugere ista omnia quæ futura sunt, et stare ante Filium hominis.
Luke 21 37 Erat autem diebus docens in templo : noctibus vero exiens, morabatur in monte qui vocatur Oliveti.
Luke 21 38 Et omnis populus manicabat ad eum in templo audire eum.
Luke 22 1 Appropinquat autem dies festus azymorum, qui dicitur Pascha :
Luke 22 2 et quærebant principes sacerdotum, et scribæ, quomodo Jesum interficerent : timebant vero plebem.
Luke 22 3 Intravit autem Satanas in Judam, qui cognominabatur Iscariotes, unum de duodecim :
Luke 22 4 et abiit, et locutus est cum principibus sacerdotum, et magistratibus, quemadmodum illum traderet eis.
Luke 22 5 Et gavisi sunt, et pacti sunt pecuniam illi dare.
Luke 22 6 Et spopondit, et quærebat opportunitatem ut traderet illum sine turbis.
Luke 22 7 Venit autem dies azymorum, in qua necesse erat occidi pascha.
Luke 22 8 Et misit Petrum et Joannem, dicens : Euntes parate nobis pascha, ut manducemus.
Luke 22 9 At illi dixerunt : Ubi vis paremus ?
Luke 22 10 Et dixit ad eos : Ecce introëuntibus vobis in civitatem occurret vobis homo quidam amphoram aquæ portans : sequimini eum in domum, in quam intrat,
Luke 22 11 et dicetis patrifamilias domus : Dicit tibi Magister : Ubi est diversorium, ubi pascha cum discipulis meis manducem ?
Luke 22 12 Et ipse ostendet vobis cœnaculum magnum stratum, et ibi parate.
Luke 22 13 Euntes autem invenerunt sicut dixit illis, et paraverunt pascha.
Luke 22 14 Et cum facta esset hora, discubuit, et duodecim apostoli cum eo.
Luke 22 15 Et ait illis : Desiderio desideravi hoc pascha manducare vobiscum, antequam patiar.
Luke 22 16 Dico enim vobis, quia ex hoc non manducabo illud, donec impleatur in regno Dei.
Luke 22 17 Et accepto calice gratias egit, et dixit : Accipite, et dividite inter vos.
Luke 22 18 Dico enim vobis quod non bibam de generatione vitis donec regnum Dei veniat.
Luke 22 19 Et accepto pane gratias egit, et fregit, et dedit eis, dicens : Hoc est corpus meum, quod pro vobis datur : hoc facite in meam commemorationem.
Luke 22 20 Similiter et calicem, postquam cœnavit, dicens : Hic est calix novum testamentum in sanguine meo, qui pro vobis fundetur.
Luke 22 21 Verumtamen ecce manus tradentis me, mecum est in mensa.
Luke 22 22 Et quidem Filius hominis, secundum quod definitum est, vadit : verumtamen væ homini illi per quem tradetur.
Luke 22 23 Et ipsi cœperunt quærere inter se quis esset ex eis qui hoc facturus esset.
Luke 22 24 Facta est autem et contentio inter eos, quis eorum videretur esse major.
Luke 22 25 Dixit autem eis : Reges gentium dominantur eorum : et qui potestatem habent super eos, benefici vocantur.
Luke 22 26 Vos autem non sic : sed qui major est in vobis, fiat sicut minor : et qui præcessor est, sicut ministrator.
Luke 22 27 Nam quis major est, qui recumbit, an qui ministrat ? nonne qui recumbit ? Ego autem in medio vestrum sum, sicut qui ministrat :
Luke 22 28 vos autem estis, qui permansistis mecum in tentationibus meis.
Luke 22 29 Et ego dispono vobis sicut disposuit mihi Pater meus regnum,
Luke 22 30 ut edatis et bibatis super mensam meam in regno meo, et sedeatis super thronos judicantes duodecim tribus Israël.
Luke 22 31 Ait autem Dominus : Simon, Simon, ecce Satanas expetivit vos ut cribraret sicut triticum :
Luke 22 32 ego autem rogavi pro te ut non deficiat fides tua : et tu aliquando conversus, confirma fratres tuos.
Luke 22 33 Qui dixit ei : Domine, tecum paratus sum et in carcerem et in mortem ire.
Luke 22 34 At ille dixit : Dico tibi, Petre, non cantabit hodie gallus, donec ter abneges nosse me. Et dixit eis :
Luke 22 35 Quando misi vos sine sacculo, et pera, et calceamentis, numquid aliquid defuit vobis ?
Luke 22 36 At illi dixerunt : Nihil. Dixit ergo eis : Sed nunc qui habet sacculum, tollat ; similiter et peram : et qui non habet, vendat tunicam suam et emat gladium.
Luke 22 37 Dico enim vobis, quoniam adhuc hoc quod scriptum est, oportet impleri in me : Et cum iniquis deputatus est. Etenim ea quæ sunt de me finem habent.
Luke 22 38 At illi dixerunt : Domine, ecce duo gladii hic. At ille dixit eis : Satis est.
Luke 22 39 Et egressus ibat secundum consuetudinem in monte Olivarum. Secuti sunt autem illum et discipuli.
Luke 22 40 Et cum pervenisset ad locum, dixit illis : Orate ne intretis in tentationem.
Luke 22 41 Et ipse avulsus est ab eis quantum jactus est lapidis : et positis genibus orabat,
Luke 22 42 dicens : Pater, si vis, transfer calicem istum a me : verumtamen non mea voluntas, sed tua fiat.
Luke 22 43 Apparuit autem illi angelus de cælo, confortans eum. Et factus in agonia, prolixius orabat.
Luke 22 44 Et factus est sudor ejus sicut guttæ sanguinis decurrentis in terram.
Luke 22 45 Et cum surrexisset ab oratione et venisset ad discipulos suos, invenit eos dormientes præ tristitia.
Luke 22 46 Et ait illis : Quid dormitis ? surgite, orate, ne intretis in tentationem.
Luke 22 47 Adhuc eo loquente, ecce turba : et qui vocabatur Judas, unus de duodecim, antecedebat eos, et appropinquavit Jesu ut oscularetur eum.
Luke 22 48 Jesus autem dixit illi : Juda, osculo Filium hominis tradis ?
Luke 22 49 Videntes autem hi qui circa ipsum erant, quod futurum erat, dixerunt ei : Domine, si percutimus in gladio ?
Luke 22 50 Et percussit unus ex illis servum principis sacerdotum, et amputavit auriculam ejus dexteram.
Luke 22 51 Respondens autem Jesus, ait : Sinite usque huc. Et cum tetigisset auriculam ejus, sanavit eum.
Luke 22 52 Dixit autem Jesus ad eos qui venerant ad se principes sacerdotum, et magistratus templi, et seniores : Quasi ad latronem existis cum gladiis et fustibus ?
Luke 22 53 Cum quotidie vobiscum fuerim in templo, non extendistis manus in me : sed hæc est hora vestra, et potestas tenebrarum.
Luke 22 54 Comprehendentes autem eum, duxerunt ad domum principis sacerdotum : Petrus vero sequebatur a longe.
Luke 22 55 Accenso autem igne in medio atrii et circumsedentibus illis, erat Petrus in medio eorum.
Luke 22 56 Quem cum vidisset ancilla quædam sedentem ad lumen, et eum fuisset intuita, dixit : Et hic cum illo erat.
Luke 22 57 At ille negavit eum, dicens : Mulier, non novi illum.
Luke 22 58 Et post pusillum alius videns eum, dixit : Et tu de illis es. Petrus vero ait : O homo, non sum.
Luke 22 59 Et intervallo facto quasi horæ unius, alius quidam affirmabat, dicens : Vere et hic cum illo erat : nam et Galilæus est.
Luke 22 60 Et ait Petrus : Homo, nescio quid dicis. Et continuo, adhuc illo loquente, cantavit gallus.
Luke 22 61 Et conversus Dominus respexit Petrum, et recordatus est Petrus verbi Domini, sicut dixerat : Quia priusquam gallus cantet, ter me negabis.
Luke 22 62 Et egressus foras Petrus flevit amare.
Luke 22 63 Et viri qui tenebant illum, illudebant ei, cædentes.
Luke 22 64 Et velaverunt eum, et percutiebant faciem ejus : et interrogabant eum, dicentes : Prophetiza, quis est, qui te percussit ?
Luke 22 65 Et alia multa blasphemantes dicebant in eum.
Luke 22 66 Et ut factus est dies, convenerunt seniores plebis, et principes sacerdotum, et scribæ, et duxerunt illum in concilium suum, dicentes : Si tu es Christus, dic nobis.
Luke 22 67 Et ait illis : Si vobis dixero, non credetis mihi :
Luke 22 68 si autem et interrogavero, non respondebitis mihi, neque dimittetis.
Luke 22 69 Ex hoc autem erit Filius hominis sedens a dextris virtutis Dei.
Luke 22 70 Dixerunt autem omnes : Tu ergo es Filius Dei ? Qui ait : Vos dicitis, quia ego sum.
Luke 22 71 At illi dixerunt : Quid adhuc desideramus testimonium ? ipsi enim audivimus de ore ejus.
Luke 23 1 Et surgens omnis multitudo eorum, duxerunt illum ad Pilatum.
Luke 23 2 Cœperunt autem illum accusare, dicentes : Hunc invenimus subvertentem gentem nostram, et prohibentem tributa dare Cæsari, et dicentem se Christum regem esse.
Luke 23 3 Pilatus autem interrogavit eum, dicens : Tu es rex Judæorum ? At ille respondens ait : Tu dicis.
Luke 23 4 Ait autem Pilatus ad principes sacerdotum et turbas : Nihil invenio causæ in hoc homine.
Luke 23 5 At illi invalescebant, dicentes : Commovet populum docens per universam Judæam, incipiens a Galilæa usque huc.
Luke 23 6 Pilatus autem audiens Galilæam, interrogavit si homo Galilæus esset.
Luke 23 7 Et ut cognovit quod de Herodis potestate esset, remisit eum ad Herodem, qui et ipse Jerosolymis erat illis diebus.
Luke 23 8 Herodes autem viso Jesu, gavisus est valde. Erat enim cupiens ex multo tempore videre eum, eo quod audierat multa de eo, et sperabat signum aliquod videre ab eo fieri.
Luke 23 9 Interrogabat autem eum multis sermonibus. At ipse nihil illi respondebat.
Luke 23 10 Stabant autem principes sacerdotum et scribæ constanter accusantes eum.
Luke 23 11 Sprevit autem illum Herodes cum exercitu suo : et illusit indutum veste alba, et remisit ad Pilatum.
Luke 23 12 Et facti sunt amici Herodes et Pilatus in ipsa die : nam antea inimici erant ad invicem.
Luke 23 13 Pilatus autem, convocatis principibus sacerdotum, et magistratibus, et plebe,
Luke 23 14 dixit ad illos : Obtulistis mihi hunc hominem, quasi avertentem populum, et ecce ego coram vobis interrogans, nullam causam inveni in homine isto ex his in quibus eum accusatis.
Luke 23 15 Sed neque Herodes : nam remisi vos ad illum, et ecce nihil dignum morte actum est ei.
Luke 23 16 Emendatum ergo illum dimittam.
Luke 23 17 Necesse autem habebat dimittere eis per diem festum unum.
Luke 23 18 Exclamavit autem simul universa turba, dicens : Tolle hunc, et dimitte nobis Barabbam :
Luke 23 19 qui erat propter seditionem quamdam factam in civitate et homicidium missus in carcerem.
Luke 23 20 Iterum autem Pilatus locutus est ad eos, volens dimittere Jesum.
Luke 23 21 At illi succlamabant, dicentes : Crucifige, crucifige eum.
Luke 23 22 Ille autem tertio dixit ad illos : Quid enim mali fecit iste ? nullam causam mortis invenio in eo : corripiam ergo illum et dimittam.
Luke 23 23 At illi instabant vocibus magnis postulantes ut crucifigeretur : et invalescebant voces eorum.
Luke 23 24 Et Pilatus adjudicavit fieri petitionem eorum.
Luke 23 25 Dimisit autem illis eum qui propter homicidium et seditionem missus fuerat in carcerem, quem petebant : Jesum vero tradidit voluntati eorum.
Luke 23 26 Et cum ducerent eum, apprehenderunt Simonem quemdam Cyrenensem venientem de villa : et imposuerunt illi crucem portare post Jesum.
Luke 23 27 Sequebatur autem illum multa turba populi et mulierum, quæ plangebant et lamentabantur eum.
Luke 23 28 Conversus autem ad illas Jesus, dixit : Filiæ Jerusalem, nolite flere super me, sed super vos ipsas flete et super filios vestros.
Luke 23 29 Quoniam ecce venient dies in quibus dicent : Beatæ steriles, et ventres qui non genuerunt, et ubera quæ non lactaverunt.
Luke 23 30 Tunc incipient dicere montibus : Cadite super nos ; et collibus : Operite nos.
Luke 23 31 Quia si in viridi ligno hæc faciunt, in arido quid fiet ?
Luke 23 32 Ducebantur autem et alii duo nequam cum eo, ut interficerentur.
Luke 23 33 Et postquam venerunt in locum qui vocatur Calvariæ, ibi crucifixerunt eum : et latrones, unum a dextris, et alterum a sinistris.
Luke 23 34 Jesus autem dicebat : Pater, dimitte illis : non enim sciunt quid faciunt. Dividentes vero vestimenta ejus, miserunt sortes.
Luke 23 35 Et stabat populus spectans, et deridebant eum principes cum eis, dicentes : Alios salvos fecit, se salvum faciat, si hic est Christus Dei electus.
Luke 23 36 Illudebant autem ei et milites accedentes, et acetum offerentes ei,
Luke 23 37 et dicentes : Si tu es rex Judæorum, salvum te fac.
Luke 23 38 Erat autem et superscriptio scripta super eum litteris græcis, et latinis, et hebraicis : Hic est rex Judæorum.
Luke 23 39 Unus autem de his, qui pendebant, latronibus, blasphemabat eum, dicens : Si tu es Christus, salvum fac temetipsum et nos.
Luke 23 40 Respondens autem alter increpabat eum, dicens : Neque tu times Deum, quod in eadem damnatione es.
Luke 23 41 Et nos quidem juste, nam digna factis recipimus : hic vero nihil mali gessit.
Luke 23 42 Et dicebat ad Jesum : Domine, memento mei cum veneris in regnum tuum.
Luke 23 43 Et dixit illi Jesus : Amen dico tibi : Hodie mecum eris in paradiso.
Luke 23 44 Erat autem fere hora sexta, et tenebræ factæ sunt in universam terram usque ad horam nonam.
Luke 23 45 Et obscuratus est sol, et velum templi scissum est medium.
Luke 23 46 Et clamans voce magna Jesus ait : Pater, in manus tuas commendo spiritum meum. Et hæc dicens, expiravit.
Luke 23 47 Videns autem centurio quod factum fuerat, glorificavit Deum, dicens : Vere hic homo justus erat.
Luke 23 48 Et omnis turba eorum, qui simul aderant ad spectaculum istud, et videbant quæ fiebant, percutientes pectora sua revertebantur.
Luke 23 49 Stabant autem omnes noti ejus a longe, et mulieres, quæ secutæ eum erant a Galilæa, hæc videntes.
Luke 23 50 Et ecce vir nomine Joseph, qui erat decurio, vir bonus et justus :
Luke 23 51 hic non consenserat consilio, et actibus eorum, ab Arimathæa civitate Judææ, qui exspectabat et ipse regnum Dei :
Luke 23 52 hic accessit ad Pilatum et petiit corpus Jesu :
Luke 23 53 et depositum involvit sindone, et posuit eum in monumento exciso, in quo nondum quisquam positus fuerat.
Luke 23 54 Et dies erat parasceves, et sabbatum illucescebat.
Luke 23 55 Subsecutæ autem mulieres, quæ cum eo venerant de Galilæa, viderunt monumentum, et quemadmodum positum erat corpus ejus.
Luke 23 56 Et revertentes paraverunt aromata, et unguenta : et sabbato quidem siluerunt secundum mandatum.
Luke 24 1 Una autem sabbati valde diluculo venerunt ad monumentum, portantes quæ paraverant aromata :
Luke 24 2 et invenerunt lapidem revolutum a monumento.
Luke 24 3 Et ingressæ non invenerunt corpus Domini Jesu.
Luke 24 4 Et factum est, dum mente consternatæ essent de isto, ecce duo viri steterunt secus illas in veste fulgenti.
Luke 24 5 Cum timerent autem, et declinarent vultum in terram, dixerunt ad illas : Quid quæritis viventem cum mortuis ?
Luke 24 6 non est hic, sed surrexit : recordamini qualiter locutus est vobis, cum adhuc in Galilæa esset,
Luke 24 7 dicens : Quia oportet Filium hominis tradi in manus hominum peccatorum, et crucifigi, et die tertia resurgere.
Luke 24 8 Et recordatæ sunt verborum ejus.
Luke 24 9 Et regressæ a monumento nuntiaverunt hæc omnia illis undecim, et ceteris omnibus.
Luke 24 10 Erat autem Maria Magdalene, et Joanna, et Maria Jacobi, et ceteræ quæ cum eis erant, quæ dicebant ad apostolos hæc.
Luke 24 11 Et visa sunt ante illos sicut deliramentum verba ista, et non crediderunt illis.
Luke 24 12 Petrus autem surgens cucurrit ad monumentum : et procumbens vidit linteamina sola posita, et abiit secum mirans quod factum fuerat.
Luke 24 13 Et ecce duo ex illis ibant ipsa die in castellum, quod erat in spatio stadiorum sexaginta ab Jerusalem, nomine Emmaus.
Luke 24 14 Et ipsi loquebantur ad invicem de his omnibus quæ acciderant.
Luke 24 15 Et factum est, dum fabularentur, et secum quærerent : et ipse Jesus appropinquans ibat cum illis :
Luke 24 16 oculi autem illorum tenebantur ne eum agnoscerent.
Luke 24 17 Et ait ad illos : Qui sunt hi sermones, quos confertis ad invicem ambulantes, et estis tristes ?
Luke 24 18 Et respondens unus, cui nomen Cleophas, dixit ei : Tu solus peregrinus es in Jerusalem, et non cognovisti quæ facta sunt in illa his diebus ?
Luke 24 19 Quibus ille dixit : Quæ ? Et dixerunt : De Jesu Nazareno, qui fuit vir propheta, potens in opere et sermone coram Deo et omni populo :
Luke 24 20 et quomodo eum tradiderunt summi sacerdotes et principes nostri in damnationem mortis, et crucifixerunt eum :
Luke 24 21 nos autem sperabamus quia ipse esset redempturus Israël : et nunc super hæc omnia, tertia dies est hodie quod hæc facta sunt.
Luke 24 22 Sed et mulieres quædam ex nostris terruerunt nos, quæ ante lucem fuerunt ad monumentum,
Luke 24 23 et non invento corpore ejus, venerunt, dicentes se etiam visionem angelorum vidisse, qui dicunt eum vivere.
Luke 24 24 Et abierunt quidam ex nostris ad monumentum : et ita invenerunt sicut mulieres dixerunt, ipsum vero non invenerunt.
Luke 24 25 Et ipse dixit ad eos : O stulti, et tardi corde ad credendum in omnibus quæ locuti sunt prophetæ !
Luke 24 26 Nonne hæc oportuit pati Christum, et ita intrare in gloriam suam ?
Luke 24 27 Et incipiens a Moyse, et omnibus prophetis, interpretabatur illis in omnibus scripturis quæ de ipso erant.
Luke 24 28 Et appropinquaverunt castello quo ibant : et ipse se finxit longius ire.
Luke 24 29 Et coëgerunt illum, dicentes : Mane nobiscum, quoniam advesperascit, et inclinata est jam dies. Et intravit cum illis.
Luke 24 30 Et factum est, dum recumberet cum eis, accepit panem, et benedixit, ac fregit, et porrigebat illis.
Luke 24 31 Et aperti sunt oculi eorum, et cognoverunt eum : et ipse evanuit ex oculis eorum.
Luke 24 32 Et dixerunt ad invicem : Nonne cor nostrum ardens erat in nobis dum loqueretur in via, et aperiret nobis Scripturas ?
Luke 24 33 Et surgentes eadem hora regressi sunt in Jerusalem : et invenerunt congregatos undecim, et eos qui cum illis erant,
Luke 24 34 dicentes : Quod surrexit Dominus vere, et apparuit Simoni.
Luke 24 35 Et ipsi narrabant quæ gesta erant in via, et quomodo cognoverunt eum in fractione panis.
Luke 24 36 Dum autem hæc loquuntur, stetit Jesus in medio eorum, et dicit eis : Pax vobis : ego sum, nolite timere.
Luke 24 37 Conturbati vero et conterriti, existimabant se spiritum videre.
Luke 24 38 Et dixit eis : Quid turbati estis, et cogitationes ascendunt in corda vestra ?
Luke 24 39 videte manus meas, et pedes, quia ego ipse sum ; palpate et videte, quia spiritus carnem et ossa non habet, sicut me videtis habere.
Luke 24 40 Et cum hoc dixisset, ostendit eis manus et pedes.
Luke 24 41 Adhuc autem illis non credentibus, et mirantibus præ gaudio, dixit : Habetis hic aliquid quod manducetur ?
Luke 24 42 At illi obtulerunt ei partem piscis assi et favum mellis.
Luke 24 43 Et cum manducasset coram eis, sumens reliquias dedit eis.
Luke 24 44 Et dixit ad eos : Hæc sunt verba quæ locutus sum ad vos cum adhuc essem vobiscum, quoniam necesse est impleri omnia quæ scripta sunt in lege Moysi, et prophetis, et Psalmis de me.
Luke 24 45 Tunc aperuit illis sensum ut intelligerent Scripturas,
Luke 24 46 et dixit eis : Quoniam sic scriptum est, et sic oportebat Christum pati, et resurgere a mortuis tertia die :
Luke 24 47 et prædicari in nomine ejus pœnitentiam, et remissionem peccatorum in omnes gentes, incipientibus ab Jerosolyma.
Luke 24 48 Vos autem testes estis horum.
Luke 24 49 Et ego mitto promissum Patris mei in vos ; vos autem sedete in civitate, quoadusque induamini virtute ex alto.
Luke 24 50 Eduxit autem eos foras in Bethaniam, et elevatis manibus suis benedixit eis.
Luke 24 51 Et factum est, dum benediceret illis, recessit ab eis, et ferebatur in cælum.
Luke 24 52 Et ipsi adorantes regressi sunt in Jerusalem cum gaudio magno :
Luke 24 53 et erant semper in templo, laudantes et benedicentes Deum. Amen.
John 1 1 In principio erat Verbum, et Verbum erat apud Deum, et Deus erat Verbum.
John 1 2 Hoc erat in principio apud Deum.
John 1 3 Omnia per ipsum facta sunt : et sine ipso factum est nihil, quod factum est.
John 1 4 In ipso vita erat, et vita erat lux hominum :
John 1 5 et lux in tenebris lucet, et tenebræ eam non comprehenderunt.
John 1 6 Fuit homo missus a Deo, cui nomen erat Joannes.
John 1 7 Hic venit in testimonium ut testimonium perhiberet de lumine, ut omnes crederent per illum.
John 1 8 Non erat ille lux, sed ut testimonium perhiberet de lumine.
John 1 9 Erat lux vera, quæ illuminat omnem hominem venientem in hunc mundum.
John 1 10 In mundo erat, et mundus per ipsum factus est, et mundus eum non cognovit.
John 1 11 In propria venit, et sui eum non receperunt.
John 1 12 Quotquot autem receperunt eum, dedit eis potestatem filios Dei fieri, his qui credunt in nomine ejus :
John 1 13 qui non ex sanguinibus, neque ex voluntate carnis, neque ex voluntate viri, sed ex Deo nati sunt.
John 1 14 Et Verbum caro factum est, et habitavit in nobis : et vidimus gloriam ejus, gloriam quasi unigeniti a Patre plenum gratiæ et veritatis.
John 1 15 Joannes testimonium perhibet de ipso, et clamat dicens : Hic erat quem dixi : Qui post me venturus est, ante me factus est : quia prior me erat.
John 1 16 Et de plenitudine ejus nos omnes accepimus, et gratiam pro gratia :
John 1 17 quia lex per Moysen data est, gratia et veritas per Jesum Christum facta est.
John 1 18 Deum nemo vidit umquam : unigenitus Filius, qui est in sinu Patris, ipse enarravit.
John 1 19 Et hoc est testimonium Joannis, quando miserunt Judæi ab Jerosolymis sacerdotes et Levitas ad eum ut interrogarent eum : Tu quis es ?
John 1 20 Et confessus est, et non negavit, et confessus est : Quia non sum ego Christus.
John 1 21 Et interrogaverunt eum : Quid ergo ? Elias es tu ? Et dixit : Non sum. Propheta es tu ? Et respondit : Non.
John 1 22 Dixerunt ergo ei : Quis es ut responsum demus his qui miserunt nos ? quid dicis de teipso ?
John 1 23 Ait : Ego vox clamantis in deserto : Dirigite viam Domini, sicut dixit Isaias propheta.
John 1 24 Et qui missi fuerant, erant ex pharisæis.
John 1 25 Et interrogaverunt eum, et dixerunt ei : Quid ergo baptizas, si tu non es Christus, neque Elias, neque propheta ?
John 1 26 Respondit eis Joannes, dicens : Ego baptizo in aqua : medius autem vestrum stetit, quem vos nescitis.
John 1 27 Ipse est qui post me venturus est, qui ante me factus est : cujus ego non sum dignus ut solvam ejus corrigiam calceamenti.
John 1 28 Hæc in Bethania facta sunt trans Jordanem, ubi erat Joannes baptizans.
John 1 29 Altera die vidit Joannes Jesum venientem ad se, et ait : Ecce agnus Dei, ecce qui tollit peccatum mundi.
John 1 30 Hic est de quo dixi : Post me venit vir qui ante me factus est : quia prior me erat :
John 1 31 et ego nesciebam eum, sed ut manifestetur in Israël, propterea veni ego in aqua baptizans.
John 1 32 Et testimonium perhibuit Joannes, dicens : Quia vidi Spiritum descendentem quasi columbam de cælo, et mansit super eum.
John 1 33 Et ego nesciebam eum : sed qui misit me baptizare in aqua, ille mihi dixit : Super quem videris Spiritum descendentem, et manentem super eum, hic est qui baptizat in Spiritu Sancto.
John 1 34 Et ego vidi : et testimonium perhibui quia hic est Filius Dei.
John 1 35 Altera die iterum stabat Joannes, et ex discipulis ejus duo.
John 1 36 Et respiciens Jesum ambulantem, dicit : Ecce agnus Dei.
John 1 37 Et audierunt eum duo discipuli loquentem, et secuti sunt Jesum.
John 1 38 Conversus autem Jesus, et videns eos sequentes se, dicit eis : Quid quæritis ? Qui dixerunt ei : Rabbi (quod dicitur interpretatum Magister), ubi habitas ?
John 1 39 Dicit eis : Venite et videte. Venerunt, et viderunt ubi maneret, et apud eum manserunt die illo : hora autem erat quasi decima.
John 1 40 Erat autem Andreas, frater Simonis Petri, unus ex duobus qui audierant a Joanne, et secuti fuerant eum.
John 1 41 Invenit hic primum fratrem suum Simonem, et dicit ei : Invenimus Messiam (quod est interpretatum Christus).
John 1 42 Et adduxit eum ad Jesum. Intuitus autem eum Jesus, dixit : Tu es Simon, filius Jona ; tu vocaberis Cephas, quod interpretatur Petrus.
John 1 43 In crastinam voluit exire in Galilæam, et invenit Philippum. Et dicit ei Jesus : Sequere me.
John 1 44 Erat autem Philippus a Bethsaida, civitate Andreæ et Petri.
John 1 45 Invenit Philippus Nathanaël, et dicit ei : Quem scripsit Moyses in lege, et prophetæ, invenimus Jesum filium Joseph a Nazareth.
John 1 46 Et dixit ei Nathanaël : A Nazareth potest aliquid boni esse ? Dicit ei Philippus : Veni et vide.
John 1 47 Vidit Jesus Nathanaël venientem ad se, et dicit de eo : Ecce vere Israëlita, in quo dolus non est.
John 1 48 Dicit ei Nathanaël : Unde me nosti ? Respondit Jesus, et dixit ei : Priusquam te Philippus vocavit, cum esses sub ficu, vidi te.
John 1 49 Respondit ei Nathanaël, et ait : Rabbi, tu es Filius Dei, tu es rex Israël.
John 1 50 Respondit Jesus, et dixit ei : Quia dixi tibi : Vidi te sub ficu, credis ; majus his videbis.
John 1 51 Et dicit ei : Amen, amen dico vobis, videbitis cælum apertum, et angelos Dei ascendentes, et descendentes supra Filium hominis.
John 2 1 Et die tertia nuptiæ factæ sunt in Cana Galilææ, et erat mater Jesu ibi.
John 2 2 Vocatus est autem et Jesus, et discipuli ejus, ad nuptias.
John 2 3 Et deficiente vino, dicit mater Jesu ad eum : Vinum non habent.
John 2 4 Et dicit ei Jesus : Quid mihi et tibi est, mulier ? nondum venit hora mea.
John 2 5 Dicit mater ejus ministris : Quodcumque dixerit vobis, facite.
John 2 6 Erant autem ibi lapideæ hydriæ sex positæ secundum purificationem Judæorum, capientes singulæ metretas binas vel ternas.
John 2 7 Dicit eis Jesus : Implete hydrias aqua. Et impleverunt eas usque ad summum.
John 2 8 Et dicit eis Jesus : Haurite nunc, et ferte architriclinio. Et tulerunt.
John 2 9 Ut autem gustavit architriclinius aquam vinum factam, et non sciebat unde esset, ministri autem sciebant, qui hauserant aquam : vocat sponsum architriclinius,
John 2 10 et dicit ei : Omnis homo primum bonum vinum ponit et cum inebriati fuerint, tunc id, quod deterius est. Tu autem servasti bonum vinum usque adhuc.
John 2 11 Hoc fecit initium signorum Jesus in Cana Galilææ ; et manifestavit gloriam suam, et crediderunt in eum discipuli ejus.
John 2 12 Post hoc descendit Capharnaum ipse, et mater ejus, et fratres ejus, et discipuli ejus : et ibi manserunt non multis diebus.
John 2 13 Et prope erat Pascha Judæorum, et ascendit Jesus Jerosolymam :
John 2 14 et invenit in templo vendentes boves, et oves, et columbas, et numularios sedentes.
John 2 15 Et cum fecisset quasi flagellum de funiculis, omnes ejecit de templo, oves quoque, et boves, et numulariorum effudit æs, et mensas subvertit.
John 2 16 Et his qui columbas vendebant, dixit : Auferte ista hinc, et nolite facere domum patris mei, domum negotiationis.
John 2 17 Recordati sunt vero discipuli ejus quia scriptum est : Zelus domus tuæ comedit me.
John 2 18 Responderunt ergo Judæi, et dixerunt ei : Quod signum ostendis nobis, quia hæc facis ?
John 2 19 Respondit Jesus, et dixit eis : Solvite templum hoc, et in tribus diebus excitabo illud.
John 2 20 Dixerunt ergo Judæi : Quadraginta et sex annis ædificatum est templum hoc, et tu in tribus diebus excitabis illud ?
John 2 21 Ille autem dicebat de templo corporis sui.
John 2 22 Cum ergo resurrexisset a mortuis, recordati sunt discipuli ejus, quia hoc dicebat, et crediderunt scripturæ et sermoni quem dixit Jesus.
John 2 23 Cum autem esset Jerosolymis in Pascha in die festo, multi crediderunt in nomine ejus, videntes signa ejus, quæ faciebat.
John 2 24 Ipse autem Jesus non credebat semetipsum eis, eo quod ipse nosset omnes,
John 2 25 et quia opus ei non erat ut quis testimonium perhiberet de homine : ipse enim sciebat quid esset in homine.
John 3 1 Erat autem homo ex pharisæis, Nicodemus nomine, princeps Judæorum.
John 3 2 Hic venit ad Jesum nocte, et dixit ei : Rabbi, scimus quia a Deo venisti magister, nemo enim potest hæc signa facere, quæ tu facis, nisi fuerit Deus cum eo.
John 3 3 Respondit Jesus, et dixit ei : Amen, amen dico tibi, nisi quis renatus fuerit denuo, non potest videre regnum Dei.
John 3 4 Dicit ad eum Nicodemus : Quomodo potest homo nasci, cum sit senex ? numquid potest in ventrem matris suæ iterato introire et renasci ?
John 3 5 Respondit Jesus : Amen, amen dico tibi, nisi quis renatus fuerit ex aqua, et Spiritu Sancto, non potest introire in regnum Dei.
John 3 6 Quod natum est ex carne, caro est : et quod natum est ex spiritu, spiritus est.
John 3 7 Non mireris quia dixi tibi : oportet vos nasci denuo .
John 3 8 Spiritus ubi vult spirat, et vocem ejus audis, sed nescis unde veniat, aut quo vadat : sic est omnis qui natus est ex spiritu.
John 3 9 Respondit Nicodemus, et dixit ei : Quomodo possunt hæc fieri ?
John 3 10 Respondit Jesus, et dixit ei : Tu es magister in Israël, et hæc ignoras ?
John 3 11 amen, amen dico tibi, quia quod scimus loquimur, et quod vidimus testamur, et testimonium nostrum non accipitis.
John 3 12 Si terrena dixi vobis, et non creditis : quomodo, si dixero vobis cælestia, credetis ?
John 3 13 Et nemo ascendit in cælum, nisi qui descendit de cælo, Filius hominis, qui est in cælo.
John 3 14 Et sicut Moyses exaltavit serpentem in deserto, ita exaltari oportet Filium hominis :
John 3 15 ut omnis qui credit in ipsum, non pereat, sed habeat vitam æternam.
John 3 16 Sic enim Deus dilexit mundum, ut Filium suum unigenitum daret : ut omnis qui credit in eum, non pereat, sed habeat vitam æternam.
John 3 17 Non enim misit Deus Filium suum in mundum, ut judicet mundum, sed ut salvetur mundus per ipsum.
John 3 18 Qui credit in eum, non judicatur ; qui autem non credit, jam judicatus est : quia non credit in nomine unigeniti Filii Dei.
John 3 19 Hoc est autem judicium : quia lux venit in mundum, et dilexerunt homines magis tenebras quam lucem : erant enim eorum mala opera.
John 3 20 Omnis enim qui male agit, odit lucem, et non venit ad lucem, ut non arguantur opera ejus :
John 3 21 qui autem facit veritatem, venit ad lucem, ut manifestentur opera ejus, quia in Deo sunt facta.
John 3 22 Post hæc venit Jesus et discipuli ejus in terram Judæam : et illic demorabatur cum eis, et baptizabat.
John 3 23 Erat autem et Joannes baptizans, in Ænnon, juxta Salim : quia aquæ multæ erant illic, et veniebant et baptizabantur.
John 3 24 Nondum enim missus fuerat Joannes in carcerem.
John 3 25 Facta est autem quæstio ex discipulis Joannis cum Judæis de purificatione.
John 3 26 Et venerunt ad Joannem, et dixerunt ei : Rabbi, qui erat tecum trans Jordanem, cui tu testimonium perhibuisti, ecce hic baptizat, et omnes veniunt ad eum.
John 3 27 Respondit Joannes, et dixit : Non potest homo accipere quidquam, nisi fuerit ei datum de cælo.
John 3 28 Ipsi vos mihi testimonium perhibetis, quod dixerim : Non sum ego Christus : sed quia missus sum ante illum.
John 3 29 Qui habet sponsam, sponsus est : amicus autem sponsi, qui stat, et audit eum, gaudio gaudet propter vocem sponsi. Hoc ergo gaudium meum impletum est.
John 3 30 Illum oportet crescere, me autem minui.
John 3 31 Qui desursum venit, super omnes est. Qui est de terra, de terra est, et de terra loquitur. Qui de cælo venit, super omnes est.
John 3 32 Et quod vidit, et audivit, hoc testatur : et testimonium ejus nemo accipit.
John 3 33 Qui accepit ejus testimonium signavit, quia Deus verax est.
John 3 34 Quem enim misit Deus, verba Dei loquitur : non enim ad mensuram dat Deus spiritum.
John 3 35 Pater diligit Filium et omnia dedit in manu ejus.
John 3 36 Qui credit in Filium, habet vitam æternam ; qui autem incredulus est Filio, non videbit vitam, sed ira Dei manet super eum.
John 4 1 Ut ergo cognovit Jesus quia audierunt pharisæi quod Jesus plures discipulos facit, et baptizat, quam Joannes
John 4 2 (quamquam Jesus non baptizaret, sed discipuli ejus),
John 4 3 reliquit Judæam, et abiit iterum in Galilæam.
John 4 4 Oportebat autem eum transire per Samariam.
John 4 5 Venit ergo in civitatem Samariæ, quæ dicitur Sichar, juxta prædium quod dedit Jacob Joseph filio suo.
John 4 6 Erat autem ibi fons Jacob. Jesus ergo fatigatus ex itinere, sedebat sic supra fontem. Hora erat quasi sexta.
John 4 7 Venit mulier de Samaria haurire aquam. Dicit ei Jesus : Da mihi bibere.
John 4 8 (Discipuli enim ejus abierant in civitatem ut cibos emerent.)
John 4 9 Dicit ergo ei mulier illa Samaritana : Quomodo tu, Judæus cum sis, bibere a me poscis, quæ sum mulier Samaritana ? non enim coutuntur Judæi Samaritanis.
John 4 10 Respondit Jesus, et dixit ei : Si scires donum Dei, et quis est qui dicit tibi : Da mihi bibere, tu forsitan petisses ab eo, et dedisset tibi aquam vivam.
John 4 11 Dicit ei mulier : Domine, neque in quo haurias habes, et puteus altus est : unde ergo habes aquam vivam ?
John 4 12 Numquid tu major es patre nostro Jacob, qui dedit nobis puteum, et ipse ex eo bibit, et filii ejus, et pecora ejus ?
John 4 13 Respondit Jesus, et dixit ei : Omnis qui bibit ex aqua hac, sitiet iterum ; qui autem biberit ex aqua quam ego dabo ei, non sitiet in æternum :
John 4 14 sed aqua quam ego dabo ei, fiet in eo fons aquæ salientis in vitam æternam.
John 4 15 Dicit ad eum mulier : Domine, da mihi hanc aquam, ut non sitiam, neque veniam huc haurire.
John 4 16 Dicit ei Jesus : Vade, voca virum tuum, et veni huc.
John 4 17 Respondit mulier, et dixit : Non habeo virum. Dicit ei Jesus : Bene dixisti, quia non habeo virum ;
John 4 18 quinque enim viros habuisti, et nunc, quem habes, non est tuus vir : hoc vere dixisti.
John 4 19 Dicit ei mulier : Domine, video quia propheta es tu.
John 4 20 Patres nostri in monte hoc adoraverunt, et vos dicitis, quia Jerosolymis est locus ubi adorare oportet.
John 4 21 Dicit ei Jesus : Mulier, crede mihi, quia venit hora, quando neque in monte hoc, neque in Jerosolymis adorabitis Patrem.
John 4 22 Vos adoratis quod nescitis : nos adoramus quod scimus, quia salus ex Judæis est.
John 4 23 Sed venit hora, et nunc est, quando veri adoratores adorabunt Patrem in spiritu et veritate. Nam et Pater tales quærit, qui adorent eum.
John 4 24 Spiritus est Deus : et eos qui adorant eum, in spiritu et veritate oportet adorare.
John 4 25 Dicit ei mulier : Scio quia Messias venit (qui dicitur Christus) : cum ergo venerit ille, nobis annuntiabit omnia.
John 4 26 Dicit ei Jesus : Ego sum, qui loquor te.
John 4 27 Et continuo venerunt discipuli ejus, et mirabantur quia cum muliere loquebatur. Nemo tamen dixit : Quid quæris ? aut, Quid loqueris cum ea ?
John 4 28 Reliquit ergo hydriam suam mulier, et abiit in civitatem, et dicit illis hominibus :
John 4 29 Venite, et videte hominem qui dixit mihi omnia quæcumque feci : numquid ipse est Christus ?
John 4 30 Exierunt ergo de civitate et veniebant ad eum.
John 4 31 Interea rogabant eum discipuli, dicentes : Rabbi, manduca.
John 4 32 Ille autem dicit eis : Ego cibum habeo manducare, quem vos nescitis.
John 4 33 Dicebant ergo discipuli ad invicem : Numquid aliquis attulit ei manducare ?
John 4 34 Dicit eis Jesus : Meus cibus est ut faciam voluntatem ejus qui misit me, ut perficiam opus ejus.
John 4 35 Nonne vos dicitis quod adhuc quatuor menses sunt, et messis venit ? Ecce dico vobis : levate oculos vestros, et videte regiones, quia albæ sunt jam ad messem.
John 4 36 Et qui metit, mercedem accipit, et congregat fructum in vitam æternam : ut et qui seminat, simul gaudeat, et qui metit.
John 4 37 In hoc enim est verbum verum : quia alius est qui seminat, et alius est qui metit.
John 4 38 Ego misi vos metere quod vos non laborastis : alii laboraverunt, et vos in labores eorum introistis.
John 4 39 Ex civitate autem illa multi crediderunt in eum Samaritanorum, propter verbum mulieris testimonium perhibentis : Quia dixit mihi omnia quæcumque feci.
John 4 40 Cum venissent ergo ad illum Samaritani, rogaverunt eum ut ibi maneret. Et mansit ibi duos dies.
John 4 41 Et multo plures crediderunt in eum propter sermonem ejus.
John 4 42 Et mulieri dicebant : Quia jam non propter tuam loquelam credimus : ipsi enim audivimus, et scimus quia hic est vere Salvator mundi.
John 4 43 Post duos autem dies exiit inde, et abiit in Galilæam.
John 4 44 Ipse enim Jesus testimonium perhibuit, quia propheta in sua patria honorem non habet.
John 4 45 Cum ergo venisset in Galilæam, exceperunt eum Galilæi, cum omnia vidissent quæ fecerat Jerosolymis in die festo : et ipsi enim venerant ad diem festum.
John 4 46 Venit ergo iterum in Cana Galilææ, ubi fecit aquam vinum. Et erat quidam regulus, cujus filius infirmabatur Capharnaum.
John 4 47 Hic cum audisset quia Jesus adveniret a Judæa in Galilæam, abiit ad eum, et rogabat eum ut descenderet, et sanaret filium ejus : incipiebat enim mori.
John 4 48 Dixit ergo Jesus ad eum : Nisi signa et prodigia videritis, non creditis.
John 4 49 Dicit ad eum regulus : Domine, descende priusquam moriatur filius meus.
John 4 50 Dicit ei Jesus : Vade, filius tuus vivit. Credidit homo sermoni quem dixit ei Jesus, et ibat.
John 4 51 Jam autem eo descendente, servi occurrerunt ei, et nuntiaverunt dicentes, quia filius ejus viveret.
John 4 52 Interrogabat ergo horam ab eis in qua melius habuerit. Et dixerunt ei : Quia heri hora septima reliquit eum febris.
John 4 53 Cognovit ergo pater, quia illa hora erat in qua dixit ei Jesus : Filius tuus vivit ; et credidit ipse et domus ejus tota.
John 4 54 Hoc iterum secundum signum fecit Jesus, cum venisset a Judæa in Galilæam.
John 5 1 Post hæc erat dies festus Judæorum, et ascendit Jesus Jerosolymam.
John 5 2 Est autem Jerosolymis probatica piscina, quæ cognominatur hebraice Bethsaida, quinque porticus habens.
John 5 3 In his jacebat multitudo magna languentium, cæcorum, claudorum, aridorum, exspectantium aquæ motum.
John 5 4 Angelus autem Domini descendebat secundum tempus in piscinam, et movebatur aqua. Et qui prior descendisset in piscinam post motionem aquæ, sanus fiebat a quacumque detinebatur infirmitate.
John 5 5 Erat autem quidam homo ibi triginta et octo annos habens in infirmitate sua.
John 5 6 Hunc autem cum vidisset Jesus jacentem, et cognovisset quia jam multum tempus haberet, dicit ei : Vis sanus fieri ?
John 5 7 Respondit ei languidus : Domine, hominem non habeo, ut, cum turbata fuerit aqua, mittat me in piscinam : dum venio enim ego, alius ante me descendit.
John 5 8 Dicit ei Jesus : Surge, tolle grabatum tuum et ambula.
John 5 9 Et statim sanus factus est homo ille : et sustulit grabatum suum, et ambulabat. Erat autem sabbatum in die illo.
John 5 10 Dicebant ergo Judæi illi qui sanatus fuerat : Sabbatum est, non licet tibi tollere grabatum tuum.
John 5 11 Respondit eis : Qui me sanum fecit, ille mihi dixit : Tolle grabatum tuum et ambula.
John 5 12 Interrogaverunt ergo eum : Quis est ille homo qui dixit tibi : Tolle grabatum tuum et ambula ?
John 5 13 Is autem qui sanus fuerat effectus, nesciebat quis esset. Jesus enim declinavit a turba constituta in loco.
John 5 14 Postea invenit eum Jesus in templo, et dixit illi : Ecce sanus factus es ; jam noli peccare, ne deterius tibi aliquid contingat.
John 5 15 Abiit ille homo, et nuntiavit Judæis quia Jesus esset, qui fecit eum sanum.
John 5 16 Propterea persequebantur Judæi Jesum, quia hæc faciebat in sabbato.
John 5 17 Jesus autem respondit eis : Pater meus usque modo operatur, et ego operor.
John 5 18 Propterea ergo magis quærebant eum Judæi interficere : quia non solum solvebat sabbatum, sed et patrem suum dicebat Deum, æqualem se faciens Deo. Respondit itaque Jesus, et dixit eis :
John 5 19 Amen, amen dico vobis : non potest Filius a se facere quidquam, nisi quod viderit Patrem facientem : quæcumque enim ille fecerit, hæc et Filius similiter facit.
John 5 20 Pater enim diligit Filium, et omnia demonstrat ei quæ ipse facit : et majora his demonstrabit ei opera, ut vos miremini.
John 5 21 Sicut enim Pater suscitat mortuos, et vivificat, sic et Filius, quos vult, vivificat.
John 5 22 Neque enim Pater judicat quemquam : sed omne judicium dedit Filio,
John 5 23 ut omnes honorificent Filium, sicut honorificant Patrem ; qui non honorificat Filium, non honorificat Patrem, qui misit illum.
John 5 24 Amen, amen dico vobis, quia qui verbum meum audit, et credit ei qui misit me, habet vitam æternam, et in judicium non venit, sed transiit a morte in vitam.
John 5 25 Amen, amen dico vobis, quia venit hora, et nunc est, quando mortui audient vocem Filii Dei : et qui audierint, vivent.
John 5 26 Sicut enim Pater habet vitam in semetipso, sic dedit et Filio habere vitam in semetipso :
John 5 27 et potestatem dedit ei judicium facere, quia Filius hominis est.
John 5 28 Nolite mirari hoc, quia venit hora in qua omnes qui in monumentis sunt audient vocem Filii Dei :
John 5 29 et procedent qui bona fecerunt, in resurrectionem vitæ ; qui vero mala egerunt, in resurrectionem judicii.
John 5 30 Non possum ego a meipso facere quidquam. Sicut audio, judico : et judicium meum justum est, quia non quæro voluntatem meam, sed voluntatem ejus qui misit me.
John 5 31 Si ego testimonium perhibeo de meipso, testimonium meum non est verum.
John 5 32 Alius est qui testimonium perhibet de me : et scio quia verum est testimonium, quod perhibet de me.
John 5 33 Vos misistis ad Joannem, et testimonium perhibuit veritati.
John 5 34 Ego autem non ab homine testimonium accipio : sed hæc dico ut vos salvi sitis.
John 5 35 Ille erat lucerna ardens et lucens : vos autem voluistis ad horam exsultare in luce ejus.
John 5 36 Ego autem habeo testimonium majus Joanne. Opera enim quæ dedit mihi Pater ut perficiam ea : ipsa opera, quæ ego facio, testimonium perhibent de me, quia Pater misit me :
John 5 37 et qui misit me Pater, ipse testimonium perhibuit de me : neque vocem ejus umquam audistis, neque speciem ejus vidistis :
John 5 38 et verbum ejus non habetis in vobis manens : quia quem misit ille, huic vos non creditis.
John 5 39 Scrutamini Scripturas, quia vos putatis in ipsis vitam æternam habere : et illæ sunt quæ testimonium perhibent de me :
John 5 40 et non vultis venire ad me ut vitam habeatis.
John 5 41 Claritatem ab hominibus non accipio.
John 5 42 Sed cognovi vos, quia dilectionem Dei non habetis in vobis.
John 5 43 Ego veni in nomine Patris mei, et non accipitis me ; si alius venerit in nomine suo, illum accipietis.
John 5 44 Quomodo vos potestis credere, qui gloriam ab invicem accipitis, et gloriam quæ a solo Deo est, non quæritis ?
John 5 45 Nolite putare quia ego accusaturus sim vos apud Patrem : est qui accusat vos Moyses, in quo vos speratis.
John 5 46 Si enim crederetis Moysi, crederetis forsitan et mihi : de me enim ille scripsit.
John 5 47 Si autem illius litteris non creditis, quomodo verbis meis credetis ?
John 6 1 Post hæc abiit Jesus trans mare Galilææ, quod est Tiberiadis :
John 6 2 et sequebatur eum multitudo magna, quia videbant signa quæ faciebat super his qui infirmabantur.
John 6 3 Subiit ergo in montem Jesus et ibi sedebat cum discipulis suis.
John 6 4 Erat autem proximum Pascha dies festus Judæorum.
John 6 5 Cum sublevasset ergo oculos Jesus, et vidisset quia multitudo maxima venit ad eum, dixit ad Philippum : Unde ememus panes, ut manducent hi ?
John 6 6 Hoc autem dicebat tentans eum : ipse enim sciebat quid esset facturus.
John 6 7 Respondit ei Philippus : Ducentorum denariorum panes non sufficiunt eis, ut unusquisque modicum quid accipiat.
John 6 8 Dicit ei unus ex discipulis ejus, Andreas, frater Simonis Petri :
John 6 9 Est puer unus hic qui habet quinque panes hordeaceos et duos pisces : sed hæc quid sunt inter tantos ?
John 6 10 Dixit ergo Jesus : Facite homines discumbere. Erat autem fœnum multum in loco. Discumberunt ergo viri, numero quasi quinque millia.
John 6 11 Accepit ergo Jesus panes : et cum gratias egisset, distribuit discumbentibus : similiter et ex piscibus quantum volebant.
John 6 12 Ut autem impleti sunt, dixit discipulis suis : Colligite quæ superaverunt fragmenta, ne pereant.
John 6 13 Collegerunt ergo, et impleverunt duodecim cophinos fragmentorum ex quinque panibus hordeaceis, quæ superfuerunt his qui manducaverant.
John 6 14 Illi ergo homines cum vidissent quod Jesus fecerat signum, dicebant : Quia hic est vere propheta, qui venturus est in mundum.
John 6 15 Jesus ergo cum cognovisset quia venturi essent ut raperent eum, et facerent eum regem, fugit iterum in montem ipse solus.
John 6 16 Ut autem sero factum est, descenderunt discipuli ejus ad mare.
John 6 17 Et cum ascendissent navim, venerunt trans mare in Capharnaum : et tenebræ jam factæ erant et non venerat ad eos Jesus.
John 6 18 Mare autem, vento magno flante, exsurgebat.
John 6 19 Cum remigassent ergo quasi stadia viginti quinque aut triginta, vident Jesum ambulantem supra mare, et proximum navi fieri, et timuerunt.
John 6 20 Ille autem dicit eis : Ego sum, nolite timere.
John 6 21 Voluerunt ergo accipere eum in navim et statim navis fuit ad terram, in quam ibant.
John 6 22 Altera die, turba, quæ stabat trans mare, vidit quia navicula alia non erat ibi nisi una, et quia non introisset cum discipulis suis Jesus in navim, sed soli discipuli ejus abiissent :
John 6 23 aliæ vero supervenerunt naves a Tiberiade juxta locum ubi manducaverunt panem, gratias agente Domino.
John 6 24 Cum ergo vidisset turba quia Jesus non esset ibi, neque discipuli ejus, ascenderunt in naviculas, et venerunt Capharnaum quærentes Jesum.
John 6 25 Et cum invenissent eum trans mare, dixerunt ei : Rabbi, quando huc venisti ?
John 6 26 Respondit eis Jesus, et dixit : Amen, amen dico vobis : quæritis me non quia vidistis signa, sed quia manducastis ex panibus et saturati estis.
John 6 27 Operamini non cibum, qui perit, sed qui permanet in vitam æternam, quem Filius hominis dabit vobis. Hunc enim Pater signavit Deus.
John 6 28 Dixerunt ergo ad eum : Quid faciemus ut operemur opera Dei ?
John 6 29 Respondit Jesus, et dixit eis : Hoc est opus Dei, ut credatis in eum quem misit ille.
John 6 30 Dixerunt ergo ei : Quod ergo tu facis signum ut videamus et credamus tibi ? quid operaris ?
John 6 31 Patres nostri manducaverunt manna in deserto, sicut scriptum est : Panem de cælo dedit eis manducare.
John 6 32 Dixit ergo eis Jesus : Amen, amen dico vobis : non Moyses dedit vobis panem de cælo, sed Pater meus dat vobis panem de cælo verum.
John 6 33 Panis enim Dei est, qui de cælo descendit, et dat vitam mundo.
John 6 34 Dixerunt ergo ad eum : Domine, semper da nobis panem hunc.
John 6 35 Dixit autem eis Jesus : Ego sum panis vitæ : qui venit ad me, non esuriet, et qui credit in me, non sitiet umquam.
John 6 36 Sed dixi vobis quia et vidistis me, et non creditis.
John 6 37 Omne quod dat mihi Pater, ad me veniet : et eum qui venit ad me, non ejiciam foras :
John 6 38 quia descendi de cælo, non ut faciam voluntatem meam, sed voluntatem ejus qui misit me.
John 6 39 Hæc est autem voluntas ejus qui misit me, Patris : ut omne quod dedit mihi, non perdam ex eo, sed resuscitem illud in novissimo die.
John 6 40 Hæc est autem voluntas Patris mei, qui misit me : ut omnis qui videt Filium et credit in eum, habeat vitam æternam, et ego resuscitabo eum in novissimo die.
John 6 41 Murmurabant ergo Judæi de illo, quia dixisset : Ego sum panis vivus, qui de cælo descendi,
John 6 42 et dicebant : Nonne hic est Jesus filius Joseph, cujus nos novimus patrem et matrem ? quomodo ergo dicit hic : Quia de cælo descendi ?
John 6 43 Respondit ergo Jesus, et dixit eis : Nolite murmurare in invicem :
John 6 44 nemo potest venire ad me, nisi Pater, qui misit me, traxerit eum ; et ego resuscitabo eum in novissimo die.
John 6 45 Est scriptum in prophetis : Et erunt omnes docibiles Dei. Omnis qui audivit a Patre, et didicit, venit ad me.
John 6 46 Non quia Patrem vidit quisquam, nisi is, qui est a Deo, hic vidit Patrem.
John 6 47 Amen, amen dico vobis : qui credit in me, habet vitam æternam.
John 6 48 Ego sum panis vitæ.
John 6 49 Patres vestri manducaverunt manna in deserto, et mortui sunt.
John 6 50 Hic est panis de cælo descendens : ut si quis ex ipso manducaverit, non moriatur.
John 6 51 Ego sum panis vivus, qui de cælo descendi.
John 6 52 Si quis manducaverit ex hoc pane, vivet in æternum : et panis quem ego dabo, caro mea est pro mundi vita.
John 6 53 Litigabant ergo Judæi ad invicem, dicentes : Quomodo potest hic nobis carnem suam dare ad manducandum ?
John 6 54 Dixit ergo eis Jesus : Amen, amen dico vobis : nisi manducaveritis carnem Filii hominis, et biberitis ejus sanguinem, non habebitis vitam in vobis.
John 6 55 Qui manducat meam carnem, et bibit meum sanguinem, habet vitam æternam : et ego resuscitabo eum in novissimo die.
John 6 56 Caro enim mea vere est cibus : et sanguis meus, vere est potus ;
John 6 57 qui manducat meam carnem et bibit meum sanguinem, in me manet, et ego in illo.
John 6 58 Sicut misit me vivens Pater, et ego vivo propter Patrem : et qui manducat me, et ipse vivet propter me.
John 6 59 Hic est panis qui de cælo descendit. Non sicut manducaverunt patres vestri manna, et mortui sunt. Qui manducat hunc panem, vivet in æternum.
John 6 60 Hæc dixit in synagoga docens, in Capharnaum.
John 6 61 Multi ergo audientes ex discipulis ejus, dixerunt : Durus est hic sermo, et quis potest eum audire ?
John 6 62 Sciens autem Jesus apud semetipsum quia murmurarent de hoc discipuli ejus, dixit eis : Hoc vos scandalizat ?
John 6 63 si ergo videritis Filium hominis ascendentem ubi erat prius ?
John 6 64 Spiritus est qui vivificat : caro non prodest quidquam : verba quæ ego locutus sum vobis, spiritus et vita sunt.
John 6 65 Sed sunt quidam ex vobis qui non credunt. Sciebat enim ab initio Jesus qui essent non credentes, et quis traditurus esset eum.
John 6 66 Et dicebat : Propterea dixi vobis, quia nemo potest venire ad me, nisi fuerit ei datum a Patre meo.
John 6 67 Ex hoc multi discipulorum ejus abierunt retro : et jam non cum illo ambulabant.
John 6 68 Dixit ergo Jesus ad duodecim : Numquid et vos vultis abire ?
John 6 69 Respondit ergo ei Simon Petrus : Domine, ad quem ibimus ? verba vitæ æternæ habes :
John 6 70 et nos credidimus, et cognovimus quia tu es Christus Filius Dei.
John 6 71 Respondit eis Jesus : Nonne ego vos duodecim elegi : et ex vobis unus diabolus est ?
John 6 72 Dicebat autem Judam Simonis Iscariotem : hic enim erat traditurus eum, cum esset unus ex duodecim.
John 7 1 Post hæc autem ambulabat Jesus in Galilæam : non enim volebat in Judæam ambulare, quia quærebant eum Judæi interficere.
John 7 2 Erat autem in proximo dies festus Judæorum, Scenopegia.
John 7 3 Dixerunt autem ad eum fratres ejus : Transi hinc, et vade in Judæam, ut et discipuli tui videant opera tua, quæ facis.
John 7 4 Nemo quippe in occulto quid facit, et quærit ipse in palam esse : si hæc facis, manifesta teipsum mundo.
John 7 5 Neque enim fratres ejus credebant in eum.
John 7 6 Dicit ergo eis Jesus : Tempus meum nondum advenit : tempus autem vestrum semper est paratum.
John 7 7 Non potest mundus odisse vos : me autem odit, quia ego testimonium perhibeo de illo quod opera ejus mala sunt.
John 7 8 Vos ascendite ad diem festum hunc, ego autem non ascendo ad diem festum istum : quia meum tempus nondum impletum est.
John 7 9 Hæc cum dixisset, ipse mansit in Galilæa.
John 7 10 Ut autem ascenderunt fratres ejus, tunc et ipse ascendit ad diem festum non manifeste, sed quasi in occulto.
John 7 11 Judæi ergo quærebant eum in die festo, et dicebant : Ubi est ille ?
John 7 12 Et murmur multum erat in turba de eo. Quidam enim dicebant : Quia bonus est. Alii autem dicebant : Non, sed seducit turbas.
John 7 13 Nemo tamen palam loquebatur de illo propter metum Judæorum.
John 7 14 Jam autem die festo mediante, ascendit Jesus in templum, et docebat.
John 7 15 Et mirabantur Judæi, dicentes : Quomodo hic litteras scit, cum non didicerit ?
John 7 16 Respondit eis Jesus, et dixit : Mea doctrina non est mea, sed ejus qui misit me.
John 7 17 Si quis voluerit voluntatem ejus facere, cognoscet de doctrina, utrum ex Deo sit, an ego a meipso loquar.
John 7 18 Qui a semetipso loquitur, gloriam propriam quærit ; qui autem quærit gloriam ejus qui misit eum, hic verax est, et injustitia in illo non est.
John 7 19 Nonne Moyses dedit vobis legem : et nemo ex vobis facit legem ?
John 7 20 Quid me quæritis interficere ? Respondit turba, et dixit : Dæmonium habes : quis te quæret interficere ?
John 7 21 Respondit Jesus et dixit eis : Unum opus feci, et omnes miramini :
John 7 22 propterea Moyses dedit vobis circumcisionem (non quia ex Moyse est, sed ex patribus), et in sabbato circumciditis hominem.
John 7 23 Si circumcisionem accipit homo in sabbato, ut non solvatur lex Moysi : mihi indignamini quia totum hominem sanum feci in sabbato ?
John 7 24 Nolite judicare secundum faciem, sed justum judicium judicate.
John 7 25 Dicebant ergo quidam ex Jerosolymis : Nonne hic est, quem quærunt interficere ?
John 7 26 et ecce palam loquitur, et nihil ei dicunt. Numquid vere cognoverunt principes quia hic est Christus ?
John 7 27 Sed hunc scimus unde sit : Christus autem cum venerit, nemo scit unde sit.
John 7 28 Clamabat ergo Jesus in templo docens, et dicens : Et me scitis, et unde sim scitis : et a meipso non veni, sed est verus qui misit me, quem vos nescitis.
John 7 29 Ego scio eum : quia ab ipso sum, et ipse me misit.
John 7 30 Quærebant ergo eum apprehendere : et nemo misit in illum manus, quia nondum venit hora ejus.
John 7 31 De turba autem multi crediderunt in eum, et dicebant : Christus cum venerit, numquid plura signa faciet quam quæ hic facit ?
John 7 32 Audierunt pharisæi turbam murmurantem de illo hæc : et miserunt principes et pharisæi ministros ut apprehenderent eum.
John 7 33 Dixit ergo eis Jesus : Adhuc modicum tempus vobiscum sum : et vado ad eum qui me misit.
John 7 34 Quæretis me, et non invenietis : et ubi ego sum, vos non potestis venire.
John 7 35 Dixerunt ergo Judæi ad semetipsos : Quo hic iturus est, quia non inveniemus eum ? numquid in dispersionem gentium iturus est, et docturus gentes ?
John 7 36 quis est hic sermo, quem dixit : Quæretis me, et non invenietis : et ubi sum ego, vos non potestis venire ?
John 7 37 In novissimo autem die magno festivitatis stabat Jesus, et clamabat dicens : Si quis sitit, veniat ad me et bibat.
John 7 38 Qui credit in me, sicut dicit Scriptura, flumina de ventre ejus fluent aquæ vivæ.
John 7 39 Hoc autem dixit de Spiritu, quem accepturi erant credentes in eum : nondum enim erat Spiritus datus, quia Jesus nondum erat glorificatus.
John 7 40 Ex illa ergo turba cum audissent hos sermones ejus, dicebant : Hic est vere propheta.
John 7 41 Alii dicebant : Hic est Christus. Quidam autem dicebant : Numquid a Galilæa venit Christus ?
John 7 42 nonne Scriptura dicit : Quia ex semine David, et de Bethlehem castello, ubi erat David, venit Christus ?
John 7 43 Dissensio itaque facta est in turba propter eum.
John 7 44 Quidam autem ex ipsis volebant apprehendere eum : sed nemo misit super eum manus.
John 7 45 Venerunt ergo ministri ad pontifices et pharisæos. Et dixerunt eis illi : Quare non adduxistis illum ?
John 7 46 Responderunt ministri : Numquam sic locutus est homo, sicut hic homo.
John 7 47 Responderunt ergo eis pharisæi : Numquid et vos seducti estis ?
John 7 48 numquid ex principibus aliquis credidit in eum, aut ex pharisæis ?
John 7 49 sed turba hæc, quæ non novit legem, maledicti sunt.
John 7 50 Dixit Nicodemus ad eos, ille qui venit ad eum nocte, qui unus erat ex ipsis :
John 7 51 Numquid lex nostra judicat hominem, nisi prius audierit ab ipso, et cognoverit quid faciat ?
John 7 52 Responderunt, et dixerunt ei : Numquid et tu Galilæus es ? scrutare Scripturas, et vide quia a Galilæa propheta non surgit.
John 7 53 Et reversi sunt unusquisque in domum suam.
John 8 1 Jesus autem perrexit in montem Oliveti :
John 8 2 et diluculo iterum venit in templum, et omnis populus venit ad eum, et sedens docebat eos.
John 8 3 Adducunt autem scribæ et pharisæi mulierem in adulterio deprehensam : et statuerunt eam in medio,
John 8 4 et dixerunt ei : Magister, hæc mulier modo deprehensa est in adulterio.
John 8 5 In lege autem Moyses mandavit nobis hujusmodi lapidare. Tu ergo quid dicis ?
John 8 6 Hoc autem dicebant tentantes eum, ut possent accusare eum. Jesus autem inclinans se deorsum, digito scribebat in terra.
John 8 7 Cum ergo perseverarent interrogantes eum, erexit se, et dixit eis : Qui sine peccato est vestrum, primus in illam lapidem mittat.
John 8 8 Et iterum se inclinans, scribebat in terra.
John 8 9 Audientes autem unus post unum exibant, incipientes a senioribus : et remansit solus Jesus, et mulier in medio stans.
John 8 10 Erigens autem se Jesus, dixit ei : Mulier, ubi sunt qui te accusabant ? nemo te condemnavit ?
John 8 11 Quæ dixit : Nemo, Domine. Dixit autem Jesus : Nec ego te condemnabo : vade, et jam amplius noli peccare.
John 8 12 Iterum ergo locutus est eis Jesus, dicens : Ego sum lux mundi : qui sequitur me, non ambulat in tenebris, sed habebit lumen vitæ.
John 8 13 Dixerunt ergo ei pharisæi : Tu de teipso testimonium perhibes ; testimonium tuum non est verum.
John 8 14 Respondit Jesus, et dixit eis : Et si ego testimonium perhibeo de meipso, verum est testimonium meum : quia scio unde veni et quo vado ; vos autem nescitis unde venio aut quo vado.
John 8 15 Vos secundum carnem judicatis : ego non judico quemquam ;
John 8 16 et si judico ego, judicium meum verum est, quia solus non sum : sed ego et qui misit me, Pater.
John 8 17 Et in lege vestra scriptum est, quia duorum hominum testimonium verum est.
John 8 18 Ego sum qui testimonium perhibeo de meipso, et testimonium perhibet de me qui misit me, Pater.
John 8 19 Dicebant ergo ei : Ubi est Pater tuus ? Respondit Jesus : Neque me scitis, neque Patrem meum : si me sciretis, forsitan et Patrem meum sciretis.
John 8 20 Hæc verba locutus est Jesus in gazophylacio, docens in templo : et nemo apprehendit eum, quia necdum venerat hora ejus.
John 8 21 Dixit ergo iterum eis Jesus : Ego vado, et quæretis me, et in peccato vestro moriemini. Quo ego vado, vos non potestis venire.
John 8 22 Dicebant ergo Judæi : Numquid interficiet semetipsum, quia dixit : Quo ego vado, vos non potestis venire ?
John 8 23 Et dicebat eis : Vos de deorsum estis, ego de supernis sum. Vos de mundo hoc estis, ego non sum de hoc mundo.
John 8 24 Dixi ergo vobis quia moriemini in peccatis vestris : si enim non credideritis quia ego sum, moriemini in peccato vestro.
John 8 25 Dicebant ergo ei : Tu quis es ? Dixit eis Jesus : Principium, qui et loquor vobis.
John 8 26 Multa habeo de vobis loqui, et judicare ; sed qui me misit, verax est ; et ego quæ audivi ab eo, hæc loquor in mundo.
John 8 27 Et non cognoverunt quia Patrem ejus dicebat Deum.
John 8 28 Dixit ergo eis Jesus : Cum exaltaveris Filium hominis, tunc cognoscetis quia ego sum, et a meipso facio nihil, sed sicut docuit me Pater, hæc loquor :
John 8 29 et qui me misit, mecum est, et non reliquit me solum : quia ego quæ placita sunt ei, facio semper.
John 8 30 Hæc illo loquente, multi crediderunt in eum.
John 8 31 Dicebat ergo Jesus ad eos, qui crediderunt ei, Judæos : Si vos manseritis in sermone meo, vere discipuli mei eritis,
John 8 32 et cognoscetis veritatem, et veritas liberabit vos.
John 8 33 Responderunt ei : Semen Abrahæ sumus, et nemini servivimus umquam : quomodo tu dicis : Liberi eritis ?
John 8 34 Respondit eis Jesus : Amen, amen dico vobis : quia omnis qui facit peccatum, servus est peccati.
John 8 35 Servus autem non manet in domo in æternum : filius autem manet in æternum.
John 8 36 Si ergo vos filius liberaverit, vere liberi eritis.
John 8 37 Scio quia filii Abrahæ estis : sed quæritis me interficere, quia sermo meus non capit in vobis.
John 8 38 Ego quod vidi apud Patrem meum, loquor : et vos quæ vidistis apud patrem vestrum, facitis.
John 8 39 Responderunt, et dixerunt ei : Pater noster Abraham est. Dicit eis Jesus : Si filii Abrahæ estis, opera Abrahæ facite.
John 8 40 Nunc autem quæritis me interficere, hominem, qui veritatem vobis locutus sum, quam audivi a Deo : hoc Abraham non fecit.
John 8 41 Vos facitis opera patris vestri. Dixerunt itaque ei : Nos ex fornicatione non sumus nati : unum patrem habemus Deum.
John 8 42 Dixit ergo eis Jesus : Si Deus pater vester esset, diligeretis utique et me ; ego enim ex Deo processi, et veni : neque enim a meipso veni, sed ille me misit.
John 8 43 Quare loquelam meam non cognoscitis ? Quia non potestis audire sermonem meum.
John 8 44 Vos ex patre diabolo estis : et desideria patris vestri vultis facere. Ille homicida erat ab initio, et in veritate non stetit : quia non est veritas in eo : cum loquitur mendacium, ex propriis loquitur, quia mendax est, et pater ejus.
John 8 45 Ego autem si veritatem dico, non creditis mihi.
John 8 46 Quis ex vobis arguet me de peccato ? Si veritatem dico vobis, quare non creditis mihi ?
John 8 47 Qui ex Deo est, verba Dei audit. Propterea vos non auditis, quia ex Deo non estis.
John 8 48 Responderunt ergo Judæi, et dixerunt ei : Nonne bene dicimus nos quia Samaritanus es tu, et dæmonium habes ?
John 8 49 Respondit Jesus : Ego dæmonium non habeo : sed honorifico Patrem meum, et vos inhonorastis me.
John 8 50 Ego autem non quæro gloriam meam : est qui quærat, et judicet.
John 8 51 Amen, amen dico vobis : si quis sermonem meum servaverit, mortem non videbit in æternum.
John 8 52 Dixerunt ergo Judæi : Nunc cognovimus quia dæmonium habes. Abraham mortuus est, et prophetæ ; et tu dicis : Si quis sermonem meum servaverit, non gustabit mortem in æternum.
John 8 53 Numquid tu major es patre nostro Abraham, qui mortuus est ? et prophetæ mortui sunt. Quem teipsum facis ?
John 8 54 Respondit Jesus : Si ego glorifico meipsum, gloria mea nihil est : est Pater meus, qui glorificat me, quem vos dicitis quia Deus vester est,
John 8 55 et non cognovistis eum : ego autem novi eum. Et si dixero quia non scio eum, ero similis vobis, mendax. Sed scio eum, et sermonem ejus servo.
John 8 56 Abraham pater vester exsultavit ut videret diem meum : vidit, et gavisus est.
John 8 57 Dixerunt ergo Judæi ad eum : Quinquaginta annos nondum habes, et Abraham vidisti ?
John 8 58 Dixit eis Jesus : Amen, amen dico vobis, antequam Abraham fieret, ego sum.
John 8 59 Tulerunt ergo lapides, ut jacerent in eum : Jesus autem abscondit se, et exivit de templo.
John 9 1 Et præteriens Jesus vidit hominem cæcum a nativitate :
John 9 2 et interrogaverunt eum discipuli ejus : Rabbi, quis peccavit, hic, aut parentes ejus, ut cæcus nasceretur ?
John 9 3 Respondit Jesus : Neque hic peccavit, neque parentes ejus : sed ut manifestentur opera Dei in illo.
John 9 4 Me oportet operari opera ejus qui misit me, donec dies est : venit nox, quando nemo potest operari :
John 9 5 quamdiu sum in mundo, lux sum mundi.
John 9 6 Hæc cum dixisset, exspuit in terram, et fecit lutum ex sputo, et linivit lutum super oculos ejus,
John 9 7 et dixit ei : Vade, lava in natatoria Siloë (quod interpretatur Missus). Abiit ergo, et lavit, et venit videns.
John 9 8 Itaque vicini, et qui viderant eum prius quia mendicus erat, dicebant : Nonne hic est qui sedebat, et mendicabat ? Alii dicebant : Quia hic est.
John 9 9 Alii autem : Nequaquam, sed similis est ei. Ille vero dicebat : Quia ego sum.
John 9 10 Dicebant ergo ei : Quomodo aperti sunt tibi oculi ?
John 9 11 Respondit : Ille homo qui dicitur Jesus, lutum fecit : et unxit oculos meos, et dixit mihi : Vade ad natatoria Siloë, et lava. Et abii, et lavi, et video.
John 9 12 Et dixerunt ei : Ubi est ille ? Ait : Nescio.
John 9 13 Adducunt eum ad pharisæos, qui cæcus fuerat.
John 9 14 Erat autem sabbatum quando lutum fecit Jesus, et aperuit oculos ejus.
John 9 15 Iterum ergo interrogabant eum pharisæi quomodo vidisset. Ille autem dixit eis : Lutum mihi posuit super oculos, et lavi, et video.
John 9 16 Dicebant ergo ex pharisæis quidam : Non est hic homo a Deo, qui sabbatum non custodit. Alii autem dicebant : Quomodo potest homo peccator hæc signa facere ? Et schisma erat inter eos.
John 9 17 Dicunt ergo cæco iterum : Tu quid dicis de illo qui aperuit oculos tuos ? Ille autem dixit : Quia propheta est.
John 9 18 Non crediderunt ergo Judæi de illo, quia cæcus fuisset et vidisset, donec vocaverunt parentes ejus, qui viderat :
John 9 19 et interrogaverunt eos, dicentes : Hic est filius vester, quem vos dicitis quia cæcus natus est ? quomodo ergo nunc videt ?
John 9 20 Responderunt eis parentes ejus, et dixerunt : Scimus quia hic est filius noster, et quia cæcus natus est :
John 9 21 quomodo autem nunc videat, nescimus : aut quis ejus aperuit oculos, nos nescimus ; ipsum interrogate : ætatem habet, ipse de se loquatur.
John 9 22 Hæc dixerunt parentes ejus, quoniam timebant Judæos : jam enim conspiraverunt Judæi, ut si quis eum confiteretur esse Christum, extra synagogam fieret.
John 9 23 Propterea parentes ejus dixerunt : Quia ætatem habet, ipsum interrogate.
John 9 24 Vocaverunt ergo rursum hominem qui fuerat cæcus, et dixerunt ei : Da gloriam Deo : nos scimus quia hic homo peccator est.
John 9 25 Dixit ergo eis ille : si peccator est, nescio ; unum scio, quia cæcus cum essem, modo video.
John 9 26 Dixerunt ergo illi : Quid fecit tibi ? quomodo aperuit tibi oculos ?
John 9 27 Respondit eis : Dixi vobis jam, et audistis : quod iterum vultis audire ? numquid et vos vultis discipuli ejus fieri ?
John 9 28 Maledixerunt ergo ei, et dixerunt : Tu discipulus illius sis : nos autem Moysi discipuli sumus.
John 9 29 Nos scimus quia Moysi locutus est Deus ; hunc autem nescimus unde sit.
John 9 30 Respondit ille homo, et dixit eis : In hoc enim mirabile est quia vos nescitis unde sit, et aperuit meos oculos :
John 9 31 scimus autem quia peccatores Deus non audit : sed si quis Dei cultor est, et voluntatem ejus facit, hunc exaudit.
John 9 32 A sæculo non est auditum quia quis aperuit oculos cæci nati.
John 9 33 Nisi esset hic a Deo, non poterat facere quidquam.
John 9 34 Responderunt, et dixerunt ei : In peccatis natus es totus, et tu doces nos ? Et ejecerunt eum foras.
John 9 35 Audivit Jesus quia ejecerunt eum foras : et cum invenisset eum, dixit ei : Tu credis in Filium Dei ?
John 9 36 Respondit ille, et dixit : Quis est, Domine, ut credam in eum ?
John 9 37 Et dixit ei Jesus : Et vidisti eum, et qui loquitur tecum, ipse est.
John 9 38 At ille ait : Credo, Domine. Et procidens adoravit eum.
John 9 39 Et dixit Jesus : In judicium ego in hunc mundum veni : ut qui non vident videant, et qui vident cæci fiant.
John 9 40 Et audierunt quidam ex pharisæis qui cum ipso erant, et dixerunt ei : Numquid et nos cæci sumus ?
John 9 41 Dixit eis Jesus : Si cæci essetis, non haberetis peccatum. Nunc vero dicitis, Quia videmus : peccatum vestrum manet.
John 10 1 Amen, amen dico vobis : qui non intrat per ostium in ovile ovium, sed ascendit aliunde, ille fur est et latro.
John 10 2 Qui autem intrat per ostium, pastor est ovium.
John 10 3 Huic ostiarius aperit, et oves vocem ejus audiunt, et proprias ovas vocat nominatim, et educit eas.
John 10 4 Et cum proprias oves emiserit, ante eas vadit : et oves illum sequuntur, quia sciunt vocem ejus.
John 10 5 Alienum autem non sequuntur, sed fugiunt ab eo : quia non noverunt vocem alienorum.
John 10 6 Hoc proverbium dixit eis Jesus : illi autem non cognoverunt quid loqueretur eis.
John 10 7 Dixit ergo eis iterum Jesus : Amen, amen dico vobis, quia ego sum ostium ovium.
John 10 8 Omnes quotquot venerunt, fures sunt, et latrones, et non audierunt eos oves.
John 10 9 Ego sum ostium. Per me si quis introierit, salvabitur : et ingredietur, et egredietur, et pascua inveniet.
John 10 10 Fur non venit nisi ut furetur, et mactet, et perdat. Ego veni ut vitam habeant, et abundantius habeant.
John 10 11 Ego sum pastor bonus. Bonus pastor animam suam dat pro ovibus suis.
John 10 12 Mercenarius autem, et qui non est pastor, cujus non sunt oves propriæ, videt lupum venientem, et dimittit oves, et fugit : et lupus rapit, et dispergit oves ;
John 10 13 mercenarius autem fugit, quia mercenarius est, et non pertinet ad eum de ovibus.
John 10 14 Ego sum pastor bonus : et cognosco meas, et cognoscunt me meæ.
John 10 15 Sicut novit me Pater, et ego agnosco Patrem : et animam meam pono pro ovibus meis.
John 10 16 Et alias oves habeo, quæ non sunt ex hoc ovili : et illas oportet me adducere, et vocem meam audient, et fiet unum ovile et unus pastor.
John 10 17 Propterea me diligit Pater : quia ego pono animam meam, ut iterum sumam eam.
John 10 18 Nemo tollit eam a me : sed ego pono eam a meipso, et potestatem habeo ponendi eam, et potestatem habeo iterum sumendi eam. Hoc mandatum accepi a Patre meo.
John 10 19 Dissensio iterum facta est inter Judæos propter sermones hos.
John 10 20 Dicebant autem multi ex ipsis : Dæmonium habet, et insanit : quid eum auditis ?
John 10 21 Alii dicebant : Hæc verba non sunt dæmonium habentis : numquid dæmonium potest cæcorum oculos aperire ?
John 10 22 Facta sunt autem Encænia in Jerosolymis, et hiems erat.
John 10 23 Et ambulabat Jesus in templo, in porticu Salomonis.
John 10 24 Circumdederunt ergo eum Judæi, et dicebant ei : Quousque animam nostram tollis ? si tu es Christus, dic nobis palam.
John 10 25 Respondit eis Jesus : Loquor vobis, et non creditis : opera quæ ego facio in nomine Patris mei, hæc testimonium perhibent de me :
John 10 26 sed vos non creditis, quia non estis ex ovibus meis.
John 10 27 Oves meæ vocem meam audiunt, et ego cognosco eas, et sequuntur me :
John 10 28 et ego vitam æternam do eis, et non peribunt in æternum, et non rapiet eas quisquam de manu mea.
John 10 29 Pater meus quod dedit mihi, majus omnibus est : et nemo potest rapere de manu Patris mei.
John 10 30 Ego et Pater unum sumus.
John 10 31 Sustulerunt ergo lapides Judæi, ut lapidarent eum.
John 10 32 Respondit eis Jesus : Multa bona opera ostendi vobis ex Patre meo : propter quod eorum opus me lapidatis ?
John 10 33 Responderunt ei Judæi : De bono opere non lapidamus te, sed de blasphemia ; et quia tu homo cum sis, facis teipsum Deum.
John 10 34 Respondit eis Jesus : Nonne scriptum est in lege vestra, Quia ego dixi : Dii estis ?
John 10 35 Si illos dixit deos, ad quos sermo Dei factus est, et non potest solvi Scriptura :
John 10 36 quem Pater sanctificavit, et misit in mundum vos dicitis : Quia blasphemas, quia dixi : Filius Dei sum ?
John 10 37 Si non facio opera Patris mei, nolite credere mihi.
John 10 38 Si autem facio : etsi mihi non vultis credere, operibus credite, ut cognoscatis, et credatis quia Pater in me est, et ego in Patre.
John 10 39 Quærebant ergo eum apprehendere : et exivit de manibus eorum.
John 10 40 Et abiit iterum trans Jordanem, in eum locum ubi erat Joannes baptizans primum, et mansit illic ;
John 10 41 et multi venerunt ad eum, et dicebant : Quia Joannes quidem signum fecit nullum.
John 10 42 Omnia autem quæcumque dixit Joannes de hoc, vera erant. Et multi crediderunt in eum.
John 11 1 Erat autem quidem languens Lazarus a Bethania, de castello Mariæ et Marthæ sororis ejus.
John 11 2 (Maria autem erat quæ unxit Dominum unguento, et extersit pedes ejus capillis suis : cujus frater Lazarus infirmabatur.)
John 11 3 Miserunt ergo sorores ejus ad eum dicentes : Domine, ecce quem amas infirmatur.
John 11 4 Audiens autem Jesus dixit eis : Infirmitas hæc non est ad mortem, sed pro gloria Dei, ut glorificetur Filius Dei per eam.
John 11 5 Diligebat autem Jesus Martham, et sororem ejus Mariam, et Lazarum.
John 11 6 Ut ergo audivit quia infirmabatur, tunc quidem mansit in eodem loco duobus diebus ;
John 11 7 deinde post hæc dixit discipulis suis : Eamus in Judæam iterum.
John 11 8 Dicunt ei discipuli : Rabbi, nunc quærebant te Judæi lapidare, et iterum vadis illuc ?
John 11 9 Respondit Jesus : Nonne duodecim sunt horæ diei ? Si quis ambulaverit in die, non offendit, quia lucem hujus mundi videt :
John 11 10 si autem ambulaverit in nocte, offendit, quia lux non est in eo.
John 11 11 Hæc ait, et post hæc dixit eis : Lazarus amicus noster dormit : sed vado ut a somno excitem eum.
John 11 12 Dixerunt ergo discipuli ejus : Domine, si dormit, salvus erit.
John 11 13 Dixerat autem Jesus de morte ejus : illi autem putaverunt quia de dormitione somni diceret.
John 11 14 Tunc ergo Jesus dixit eis manifeste : Lazarus mortuus est :
John 11 15 et gaudeo propter vos, ut credatis, quoniam non eram ibi, sed eamus ad eum.
John 11 16 Dixit ergo Thomas, qui dicitur Didymus, ad condiscipulos : Eamus et nos, ut moriamur cum eo.
John 11 17 Venit itaque Jesus : et invenit eum quatuor dies jam in monumento habentem.
John 11 18 (Erat autem Bethania juxta Jerosolymam quasi stadiis quindecim.)
John 11 19 Multi autem ex Judæis venerant ad Martham et Mariam, ut consolarentur eas de fratre suo.
John 11 20 Martha ergo ut audivit quia Jesus venit, occurrit illi : Maria autem domi sedebat.
John 11 21 Dixit ergo Martha ad Jesum : Domine, si fuisses hic, frater meus non fuisset mortuus :
John 11 22 sed et nunc scio quia quæcumque poposceris a Deo, dabit tibi Deus.
John 11 23 Dicit illi Jesus : Resurget frater tuus.
John 11 24 Dicit ei Martha : Scio quia resurget in resurrectione in novissimo die.
John 11 25 Dixit ei Jesus : Ego sum resurrectio et vita : qui credit in me, etiam si mortuus fuerit, vivet :
John 11 26 et omnis qui vivit et credit in me, non morietur in æternum. Credis hoc ?
John 11 27 Ait illi : Utique Domine, ego credidi quia tu es Christus, Filius Dei vivi, qui in hunc mundum venisti.
John 11 28 Et cum hæc dixisset, abiit, et vocavit Mariam sororem suam silentio, dicens : Magister adest, et vocat te.
John 11 29 Illa ut audivit, surgit cito, et venit ad eum ;
John 11 30 nondum enim venerat Jesus in castellum : sed erat adhuc in illo loco, ubi occurrerat ei Martha.
John 11 31 Judæi ergo, qui erant cum ea in domo, et consolabantur eam, cum vidissent Mariam quia cito surrexit, et exiit, secuti sunt eam dicentes : Quia vadit ad monumentum, ut ploret ibi.
John 11 32 Maria ergo, cum venisset ubi erat Jesus, videns eum, cecidit ad pedes ejus, et dicit ei : Domine, si fuisses hic, non esset mortuus frater meus.
John 11 33 Jesus ergo, ut vidit eam plorantem, et Judæos, qui venerant cum ea, plorantes, infremuit spiritu, et turbavit seipsum,
John 11 34 et dixit : Ubi posuistis eum ? Dicunt ei : Domine, veni, et vide.
John 11 35 Et lacrimatus est Jesus.
John 11 36 Dixerunt ergo Judæi : Ecce quomodo amabat eum.
John 11 37 Quidam autem ex ipsis dixerunt : Non poterat hic, qui aperuit oculos cæci nati, facere ut hic non moreretur ?
John 11 38 Jesus ergo rursum fremens in semetipso, venit ad monumentum. Erat autem spelunca, et lapis superpositus erat ei.
John 11 39 Ait Jesus : Tollite lapidem. Dicit ei Martha, soror ejus qui mortuus fuerat : Domine, jam fœtet, quatriduanus est enim.
John 11 40 Dicit ei Jesus : Nonne dixi tibi quoniam si credideris, videbis gloriam Dei ?
John 11 41 Tulerunt ergo lapidem : Jesus autem, elevatis sursum oculis, dixit : Pater, gratias ago tibi quoniam audisti me.
John 11 42 Ego autem sciebam quia semper me audis, sed propter populum qui circumstat, dixi : ut credant quia tu me misisti.
John 11 43 Hæc cum dixisset, voce magna clamavit : Lazare, veni foras.
John 11 44 Et statim prodiit qui fuerat mortuus, ligatus pedes, et manus institis, et facies illius sudario erat ligata. Dixit eis Jesus : Solvite eum et sinite abire.
John 11 45 Multi ergo ex Judæis, qui venerant ad Mariam, et Martham, et viderant quæ fecit Jesus, crediderunt in eum.
John 11 46 Quidam autem ex ipsis abierunt ad pharisæos, et dixerunt eis quæ fecit Jesus.
John 11 47 Collegerunt ergo pontifices et pharisæi concilium, et dicebant : Quid faciamus, quia hic homo multa signa facit ?
John 11 48 Si dimittimus eum sic, omnes credent in eum, et venient Romani, et tollent nostrum locum, et gentem.
John 11 49 Unus autem ex ipsis, Caiphas nomine, cum esset pontifex anni illius, dixit eis : Vos nescitis quidquam,
John 11 50 nec cogitatis quia expedit vobis ut unus moriatur homo pro populo, et non tota gens pereat.
John 11 51 Hoc autem a semetipso non dixit : sed cum esset pontifex anni illius, prophetavit, quod Jesus moriturus erat pro gente,
John 11 52 et non tantum pro gente, sed ut filios Dei, qui erant dispersi, congregaret in unum.
John 11 53 Ab illo ergo die cogitaverunt ut interficerent eum.
John 11 54 Jesus ergo jam non in palam ambulabat apud Judæos, sed abiit in regionem juxta desertum, in civitatem quæ dicitur Ephrem, et ibi morabatur cum discipulis suis.
John 11 55 Proximum autem erat Pascha Judæorum, et ascenderunt multi Jerosolymam de regione ante Pascha, ut sanctificarent seipsos.
John 11 56 Quærebant ergo Jesum, et colloquebantur ad invicem, in templo stantes : Quid putatis, quia non venit ad diem festum ?
John 11 57 Dederant autem pontifices et pharisæi mandatum ut si quis cognoverit ubi sit, indicet, ut apprehendant eum.
John 12 1 Jesus ergo ante sex dies Paschæ venit Bethaniam, ubi Lazarus fuerat mortuus, quem suscitavit Jesus.
John 12 2 Fecerunt autem ei cœnam ibi, et Martha ministrabat, Lazarus vero unus erat ex discumbentibus cum eo.
John 12 3 Maria ergo accepit libram unguenti nardi pistici pretiosi, et unxit pedes Jesu, et extersit pedes ejus capillis suis : et domus impleta est ex odore unguenti.
John 12 4 Dixit ergo unus ex discipulis ejus, Judas Iscariotes, qui erat eum traditurus :
John 12 5 Quare hoc unguentum non veniit trecentis denariis, et datum est egenis ?
John 12 6 Dixit autem hoc, non quia de egenis pertinebat ad eum, sed quia fur erat, et loculos habens, ea quæ mittebantur, portabat.
John 12 7 Dixit ergo Jesus : Sinite illam ut in diem sepulturæ meæ servet illud.
John 12 8 Pauperes enim semper habetis vobiscum : me autem non semper habetis.
John 12 9 Cognovit ergo turba multa ex Judæis quia illic est, et venerunt, non propter Jesum tantum, sed ut Lazarum viderent, quem suscitavit a mortuis.
John 12 10 Cogitaverunt autem principes sacerdotum ut et Lazarum interficerent :
John 12 11 quia multi propter illum abibant ex Judæis, et credebant in Jesum.
John 12 12 In crastinum autem, turba multa quæ venerat ad diem festum, cum audissent quia venit Jesus Jerosolymam,
John 12 13 acceperunt ramos palmarum, et processerunt obviam ei, et clamabant : Hosanna, benedictus qui venit in nomine Domini, rex Israël.
John 12 14 Et invenit Jesus asellum, et sedit super eum, sicut scriptum est :
John 12 15 Noli timere, filia Sion : ecce rex tuus venit sedens super pullum asinæ.
John 12 16 Hæc non cognoverunt discipuli ejus primum : sed quando glorificatus est Jesus, tunc recordati sunt quia hæc erant scripta de eo, et hæc fecerunt ei.
John 12 17 Testimonium ergo perhibebat turba, quæ erat cum eo quando Lazarum vocavit de monumento, et suscitavit eum a mortuis.
John 12 18 Propterea et obviam venit ei turba : quia audierunt fecisse hoc signum.
John 12 19 Pharisæi ergo dixerunt ad semetipsos : Videtis quia nihil proficimus ? ecce mundus totus post eum abiit.
John 12 20 Erant autem quidam gentiles, ex his qui ascenderant ut adorarent in die festo.
John 12 21 Hi ergo accesserunt ad Philippum, qui erat a Bethsaida Galilææ, et rogabant eum, dicentes : Domine, volumus Jesum videre.
John 12 22 Venit Philippus, et dicit Andreæ ; Andreas rursum et Philippus dixerunt Jesu.
John 12 23 Jesus autem respondit eis, dicens : Venit hora, ut clarificetur Filius hominis.
John 12 24 Amen, amen dico vobis, nisi granum frumenti cadens in terram, mortuum fuerit,
John 12 25 ipsum solum manet : si autem mortuum fuerit, multum fructum affert. Qui amat animam suam, perdet eam ; et qui odit animam suam in hoc mundo, in vitam æternam custodit eam.
John 12 26 Si quis mihi ministrat, me sequatur, et ubi sum ego, illic et minister meus erit. Si quis mihi ministraverit, honorificabit eum Pater meus.
John 12 27 Nunc anima mea turbata est. Et quid dicam ? Pater, salvifica me ex hac hora. Sed propterea veni in horam hanc :
John 12 28 Pater, clarifica nomen tuum. Venit ergo vox de cælo : Et clarificavi, et iterum clarificabo.
John 12 29 Turba ergo, quæ stabat, et audierat, dicebat tonitruum esse factum. Alii dicebant : Angelus ei locutus est.
John 12 30 Respondit Jesus, et dixit : Non propter me hæc vox venit, sed propter vos.
John 12 31 Nunc judicium est mundi : nunc princeps hujus mundi ejicietur foras.
John 12 32 Et ego, si exaltatus fuero a terra, omnia traham ad meipsum.
John 12 33 (Hoc autem dicebat, significans qua morte esset moriturus.)
John 12 34 Respondit ei turba : Nos audivimus ex lege, quia Christus manet in æternum : et quomodo tu dicis : Oportet exaltari Filium hominis ? quis est iste Filius hominis ?
John 12 35 Dixit ergo eis Jesus : Adhuc modicum, lumen in vobis est. Ambulate dum lucem habetis, ut non vos tenebræ comprehendant ; et qui ambulant in tenebris, nescit quo vadat.
John 12 36 Dum lucem habetis, credite in lucem, ut filii lucis sitis. Hæc locutus est Jesus, et abiit et abscondit se ab eis.
John 12 37 Cum autem tanta signa fecisset coram eis, non credebant in eum ;
John 12 38 ut sermo Isaiæ prophetæ impleretur, quem dixit : Domine, quis credidit auditui nostro ? et brachium Domini cui revelatum est ?
John 12 39 Propterea non poterant credere, quia iterum dixit Isaias :
John 12 40 Excæcavit oculos eorum, et induravit cor eorum ut non videant oculis, et non intelligant corde, et convertantur, et sanem eos.
John 12 41 Hæc dixit Isaias, quando vidit gloriam ejus, et locutus est de eo.
John 12 42 Verumtamen et ex principibus multi crediderunt in eum : sed propter pharisæos non confitebantur, ut e synagoga non ejicerentur.
John 12 43 Dilexerunt enim gloriam hominum magis quam gloriam Dei.
John 12 44 Jesus autem clamavit, et dixit : Qui credit in me, non credit in me, sed in eum qui misit me.
John 12 45 Et qui videt me, videt eum qui misit me.
John 12 46 Ego lux in mundum veni, ut omnis qui credit in me, in tenebris non maneat.
John 12 47 Et si quis audierit verba mea, et non custodierit, ego non judico eum ; non enim veni ut judicem mundum, sed ut salvificem mundum.
John 12 48 Qui spernit me et non accipit verba mea, habet qui judicet eum. Sermo quem locutus sum, ille judicabit eum in novissimo die.
John 12 49 Quia ego ex meipso non sum locutus, sed qui misit me, Pater, ipse mihi mandatum dedit quid dicam et quid loquar.
John 12 50 Et scio quia mandatum ejus vita æterna est : quæ ergo ego loquor, sicut dixit mihi Pater, sic loquor.
John 13 1 Ante diem festum Paschæ, sciens Jesus quia venit hora ejus ut transeat ex hoc mundo ad Patrem : cum dilexisset suos, qui erant in mundo, in finem dilexit eos.
John 13 2 Et cœna facta, cum diabolus jam misisset in cor ut traderet eum Judas Simonis Iscariotæ :
John 13 3 sciens quia omnia dedit ei Pater in manus, et quia a Deo exivit, et ad Deum vadit :
John 13 4 surgit a cœna, et ponit vestimenta sua, et cum accepisset linteum, præcinxit se.
John 13 5 Deinde mittit aquam in pelvim, et cœpit lavare pedes discipulorum, et extergere linteo, quo erat præcinctus.
John 13 6 Venit ergo ad Simonem Petrum. Et dicit ei Petrus : Domine, tu mihi lavas pedes ?
John 13 7 Respondit Jesus, et dixit ei : Quod ego facio, tu nescis modo : scies autem postea.
John 13 8 Dicit ei Petrus : Non lavabis mihi pedes in æternum. Respondit ei Jesus : Si non lavero te, non habebis partem mecum.
John 13 9 Dicit ei Simon Petrus : Domine, non tantum pedes meos, sed et manus, et caput.
John 13 10 Dicit ei Jesus : Qui lotus est, non indiget nisi ut pedes lavet, sed est mundus totus. Et vos mundi estis, sed non omnes.
John 13 11 Sciebat enim quisnam esset qui traderet eum ; propterea dixit : Non estis mundi omnes.
John 13 12 Postquam ergo lavit pedes eorum, et accepit vestimenta sua : cum recubuisset iterum, dixit eis : Scitis quid fecerim vobis ?
John 13 13 Vos vocatis me Magister et Domine, et bene dicitis : sum etenim.
John 13 14 Si ergo ego lavi pedes vestros, Dominus et Magister, et vos debetis alter alterutrum lavare pedes.
John 13 15 Exemplum enim dedi vobis, ut quemadmodum ego feci vobis, ita et vos faciatis.
John 13 16 Amen, amen dico vobis : non est servus major domino suo : neque apostolus major est eo qui misit illum.
John 13 17 Si hæc scitis, beati eritis si feceritis ea.
John 13 18 Non de omnibus vobis dico : ego scio quos elegerim ; sed ut adimpleatur Scriptura : Qui manducat mecum panem, levabit contra me calcaneum suum.
John 13 19 Amodo dico vobis, priusquam fiat : ut cum factum fuerit, credatis, quia ego sum.
John 13 20 Amen, amen dico vobis : qui accipit si quem misero, me accipit ; qui autem me accipit, accipit eum qui me misit.
John 13 21 Cum hæc dixisset Jesus, turbatus est spiritu : et protestatus est, et dixit : Amen, amen dico vobis, quia unus ex vobis tradet me.
John 13 22 Aspiciebant ergo ad invicem discipuli, hæsitantes de quo diceret.
John 13 23 Erat ergo recumbens unus ex discipulis ejus in sinu Jesu, quem diligebat Jesus.
John 13 24 Innuit ergo huic Simon Petrus, et dixit ei : Quis est, de quo dicit ?
John 13 25 Itaque cum recubuisset ille supra pectus Jesu, dicit ei : Domine, quis est ?
John 13 26 Respondit Jesus : Ille est cui ego intinctum panem porrexero. Et cum intinxisset panem, dedit Judæ Simonis Iscariotæ.
John 13 27 Et post buccellam, introivit in eum Satanas. Et dixit ei Jesus : Quod facis, fac citius.
John 13 28 Hoc autem nemo scivit discumbentium ad quid dixerit ei.
John 13 29 Quidam enim putabant, quia loculos habebat Judas, quod dixisset ei Jesus : Eme ea quæ opus sunt nobis ad diem festum : aut egenis ut aliquid daret.
John 13 30 Cum ergo accepisset ille buccellam, exivit continuo. Erat autem nox.
John 13 31 Cum ergo exisset, dixit Jesus : Nunc clarificatus est Filius hominis, et Deus clarificatus est in eo.
John 13 32 Si Deus clarificatus est in eo, et Deus clarificabit eum in semetipso : et continuo clarificabit eum.
John 13 33 Filioli, adhuc modicum vobiscum sum. Quæretis me ; et sicut dixi Judæis, quo ego vado, vos non potestis venire : et vobis dico modo.
John 13 34 Mandatum novum do vobis : ut diligatis invicem : sicut dilexi vos, ut et vos diligatis invicem.
John 13 35 In hoc cognoscent omnes quia discipuli mei estis, si dilectionem habueritis ad invicem.
John 13 36 Dicit ei Simon Petrus : Domine, quo vadis ? Respondit Jesus : Quo ego vado non potes me modo sequi : sequeris autem postea.
John 13 37 Dicit ei Petrus : Quare non possum te sequi modo? animam meam pro te ponam.
John 13 38 Respondit ei Jesus : Animam tuam pro me pones ? amen, amen dico tibi : non cantabit gallus, donec ter me neges.
John 14 1 Non turbetur cor vestrum. Creditis in Deum, et in me credite.
John 14 2 In domo Patris mei mansiones multæ sunt ; si quominus dixissem vobis : quia vado parare vobis locum.
John 14 3 Et si abiero, et præparavero vobis locum, iterum venio, et accipiam vos ad meipsum : ut ubi sum ego, et vos sitis.
John 14 4 Et quo ego vado scitis, et viam scitis.
John 14 5 Dicit ei Thomas : Domine, nescimus quo vadis : et quomodo possumus viam scire ?
John 14 6 Dicit ei Jesus : Ego sum via, et veritas, et vita. Nemo venit ad Patrem, nisi per me.
John 14 7 Si cognovissetis me, et Patrem meum utique cognovissetis : et amodo cognoscetis eum, et vidistis eum.
John 14 8 Dicit ei Philippus : Domine, ostende nobis Patrem, et sufficit nobis.
John 14 9 Dicit ei Jesus : Tanto tempore vobiscum sum, et non cognovistis me ? Philippe, qui videt me, videt et Patrem. Quomodo tu dicis : Ostende nobis Patrem ?
John 14 10 Non creditis quia ego in Patre, et Pater in me est ? Verba quæ ego loquor vobis, a meipso non loquor. Pater autem in me manens, ipse fecit opera.
John 14 11 Non creditis quia ego in Patre, et Pater in me est ?
John 14 12 alioquin propter opera ipsa credite. Amen, amen dico vobis, qui credit in me, opera quæ ego facio, et ipse faciet, et majora horum faciet : quia ego ad Patrem vado.
John 14 13 Et quodcumque petieritis Patrem in nomine meo, hoc faciam : ut glorificetur Pater in Filio.
John 14 14 Si quid petieritis me in nomine meo, hoc faciam.
John 14 15 Si diligitis me, mandata mea servate :
John 14 16 et ego rogabo Patrem, et alium Paraclitum dabit vobis, ut maneat vobiscum in æternum,
John 14 17 Spiritum veritatis, quem mundus non potest accipere, quia non videt eum, nec scit eum : vos autem cognoscetis eum, quia apud vos manebit, et in vobis erit.
John 14 18 Non relinquam vos orphanos : veniam ad vos.
John 14 19 Adhuc modicum, et mundus me jam non videt. Vos autem videtis me : quia ego vivo, et vos vivetis.
John 14 20 In illo die vos cognoscetis quia ego sum in Patre meo, et vos in me, et ego in vobis.
John 14 21 Qui habet mandata mea, et servat ea : ille est qui diligit me. Qui autem diligit me, diligetur a Patre meo : et ego diligam eum, et manifestabo ei meipsum.
John 14 22 Dicit ei Judas, non ille Iscariotes : Domine, quid factum est, quia manifestaturus es nobis tepisum, et non mundo ?
John 14 23 Respondit Jesus, et dixit ei : Si quis diligit me, sermonem meum servabit, et Pater meus diliget eum, et ad eum veniemus, et mansionem apud eum faciemus ;
John 14 24 qui non diligit me, sermones meos non servat. Et sermonem, quem audistis, non est meus : sed ejus qui misit me, Patris.
John 14 25 Hæc locutus sum vobis apud vos manens.
John 14 26 Paraclitus autem Spiritus Sanctus, quem mittet Pater in nomine meo, ille vos docebit omnia, et suggeret vobis omnia quæcumque dixero vobis.
John 14 27 Pacem relinquo vobis, pacem meam do vobis : non quomodo mundus dat, ego do vobis. Non turbetur cor vestrum, neque formidet.
John 14 28 Audistis quia ego dixi vobis : Vado, et venio ad vos. Si diligeretis me, gauderetis utique, quia vado ad Patrem : quia Pater major me est.
John 14 29 Et nunc dixi vobis priusquam fiat : ut cum factum fuerit, credatis.
John 14 30 Jam non multa loquar vobiscum : venit enim princeps mundi hujus, et in me non habet quidquam.
John 14 31 Sed ut cognoscat mundus quia diligo Patrem, et sicut mandatum dedit mihi Pater, sic facio. Surgite, eamus hinc.
John 15 1 Ego sum vitis vera, et Pater meus agricola est.
John 15 2 Omnem palmitem in me non ferentem fructum, tollet eum, et omnem qui fert fructum, purgabit eum, ut fructum plus afferat.
John 15 3 Jam vos mundi estis propter sermonem quem locutus sum vobis.
John 15 4 Manete in me, et ego in vobis. Sicut palmes non potest fere fructum a semetipso, nisi manserit in vite, sic nec vos, nisi in me manseritis.
John 15 5 Ego sum vitis, vos palmites : qui manet in me, et ego in eo, hic fert fructum multum, quia sine me nihil potestis facere.
John 15 6 Si quis in me non manserit, mittetur foras sicut palmes, et arescet, et colligent eum, et in ignem mittent, et ardet.
John 15 7 Si manseritis in me, et verba mea in vobis manserint, quodcumque volueritis petetis, et fiet vobis.
John 15 8 In hoc clarificatus est Pater meus, ut fructum plurimum afferatis, et efficiamini mei discipuli.
John 15 9 Sicut dilexit me Pater, et ego dilexi vos. Manete in dilectione mea.
John 15 10 Si præcepta mea servaveritis, manebitis in dilectione mea, sicut et ego Patris mei præcepta servavi, et maneo in ejus dilectione.
John 15 11 Hæc locutus sum vobis : ut gaudium meum in vobis sit, et gaudium vestrum impleatur.
John 15 12 Hoc est præceptum meum, ut diligatis invicem, sicut dilexi vos.
John 15 13 Majorem hac dilectionem nemo habet, ut animam suam ponat qui pro amicis suis.
John 15 14 Vos amici mei estis, si feceritis quæ ego præcipio vobis.
John 15 15 Jam non dicam vos servos : quia servus nescit quid faciat dominus ejus. Vos autem dixi amicos : quia omnia quæcumque audivi a Patre meo, nota feci vobis.
John 15 16 Non vos me elegistis, sed ego elegi vos, et posui vos ut eatis, et fructum afferatis, et fructus vester maneat : ut quodcumque petieritis Patrem in nomine meo, det vobis.
John 15 17 Hæc mando vobis : ut diligatis invicem.
John 15 18 Si mundus vos odit, scitote quia me priorem vobis odio habuit.
John 15 19 Si de mundo fuissetis, mundus quod suum erat diligeret : quia vero de mundo non estis, sed ego elegi vos de mundo, propterea odit vos mundus.
John 15 20 Mementote sermonis mei, quem ego dixi vobis : non est servus major domino suo. Si me persecuti sunt, et vos persequentur ; si sermonem meum servaverunt, et vestrum servabunt.
John 15 21 Sed hæc omnia facient vobis propter nomen meum : quia nesciunt eum qui misit me.
John 15 22 Si non venissem, et locutus fuissem eis, peccatum non haberent : nunc autem excusationem non habent de peccato suo.
John 15 23 Qui me odit, et Patrem meum odit.
John 15 24 Si opera non fecissem in eis quæ nemo alius fecit, peccatum non haberent : nunc autem et viderunt, et oderunt et me, et Patrem meum.
John 15 25 Sed ut adimpleatur sermo, qui in lege eorum scriptus est : Quia odio habuerunt me gratis.
John 15 26 Cum autem venerit Paraclitus, quem ego mittam vobis a Patre, Spiritum veritatis, qui a Patre procedit, ille testimonium perhibebit de me ;
John 15 27 et vos testimonium perhibebitis, quia ab initio mecum estis.
John 16 1 Hæc locutus sum vobis, ut non scandalizemini.
John 16 2 Absque synagogis facient vos : sed venit hora, ut omnis qui interficit vos arbitretur obsequium se præstare Deo.
John 16 3 Et hæc facient vobis, quia non noverunt Patrem, neque me.
John 16 4 Sed hæc locutus sum vobis, ut cum venerit hora eorum, reminiscamini quia ego dixi vobis.
John 16 5 Hæc autem vobis ab initio non dixi, quia vobiscum eram. Et nunc vado ad eum qui misit me ; et nemo ex vobis interrogat me : Quo vadis ?
John 16 6 sed quia hæc locutus sum vobis, tristitia implevit cor vestrum.
John 16 7 Sed ego veritatem dico vobis : expedit vobis ut ego vadam : si enim non abiero, Paraclitus non veniet ad vos ; si autem abiero, mittam eum ad vos.
John 16 8 Et cum venerit ille, arguet mundum de peccato, et de justitia, et de judicio.
John 16 9 De peccato quidem, quia non crediderunt in me.
John 16 10 De justitia vero, quia ad Patrem vado, et jam non videbitis me.
John 16 11 De judicio autem, quia princeps hujus mundi jam judicatus est.
John 16 12 Adhuc multa habeo vobis dicere, sed non potestis portare modo.
John 16 13 Cum autem venerit ille Spiritus veritatis, docebit vos omnem veritatem : non enim loquetur a semetipso, sed quæcumque audiet loquetur, et quæ ventura sunt annuntiabit vobis.
John 16 14 Ille me clarificabit, quia de meo accipiet, et annuntiabit vobis.
John 16 15 Omnia quæcumque habet Pater, mea sunt. Propterea dixi : quia de meo accipiet, et annuntiabit vobis.
John 16 16 Modicum, et jam non videbitis me ; et iterum modicum, et videbitis me : quia vado ad Patrem.
John 16 17 Dixerunt ergo ex discipulis ejus ad invicem : Quid est hoc quod dicit nobis : Modicum, et non videbitis me ; et iterum modicum, et videbitis me, et quia vado ad Patrem ?
John 16 18 Dicebant ergo : Quid est hoc quod dicit : Modicum ? nescimus quid loquitur.
John 16 19 Cognovit autem Jesus, quia volebant eum interrogare, et dixit eis : De hoc quæritis inter vos quia dixi : Modicum, et non videbitis me ; et iterum modicum, et videbitis me.
John 16 20 Amen, amen dico vobis : quia plorabitis, et flebitis vos, mundus autem gaudebit ; vos autem contristabimini, sed tristitia vestra vertetur in gaudium.
John 16 21 Mulier cum parit, tristitiam habet, quia venit hora ejus ; cum autem pepererit puerum, jam non meminit pressuræ propter gaudium, quia natus est homo in mundum.
John 16 22 Et vos igitur nunc quidem tristitiam habetis, iterum autem videbo vos, et gaudebit cor vestrum : et gaudium vestrum nemo tollet a vobis.
John 16 23 Et in illo die me non rogabitis quidquam. Amen, amen dico vobis : si quid petieritis Patrem in nomine meo, dabit vobis.
John 16 24 Usque modo non petistis quidquam in nomine meo : petite, et accipietis, ut gaudium vestrum sit plenum.
John 16 25 Hæc in proverbiis locutus sum vobis. Venit hora cum jam non in proverbiis loquar vobis, sed palam de Patre annuntiabo vobis :
John 16 26 in illo die in nomine meo petetis : et non dico vobis quia ego rogabo Patrem de vobis :
John 16 27 ipse enim Pater amat vos, quia vos me amastis, et credidistis, quia ego a Deo exivi.
John 16 28 Exivi a Patre, et veni in mundum : iterum relinquo mundum, et vado ad Patrem.
John 16 29 Dicunt ei discipuli ejus : Ecce nunc palam loqueris, et proverbium nullum dicis :
John 16 30 nunc scimus quia scis omnia, et non opus est tibi ut quis te interroget : in hoc credimus quia a Deo existi.
John 16 31 Respondit eis Jesus : Modo creditis ?
John 16 32 ecce venit hora, et jam venit, ut dispergamini unusquisque in propria, et me solum relinquatis : et non sum solus, quia Pater mecum est.
John 16 33 Hæc locutus sum vobis, ut in me pacem habeatis. In mundo pressuram habebitis : sed confidite, ego vici mundum.
John 17 1 Hæc locutus est Jesus : et sublevatis oculis in cælum, dixit : Pater, venit hora : clarifica Filium tuum, ut Filius tuus clarificet te :
John 17 2 sicut dedisti ei potestatem omnis carnis, ut omne, quod dedisti ei, det eis vitam æternam.
John 17 3 Hæc est autem vita æterna : ut cognoscant te, solum Deum verum, et quem misisti Jesum Christum.
John 17 4 Ego te clarificavi super terram : opus consummavi, quod dedisti mihi ut faciam :
John 17 5 et nunc clarifica me tu, Pater, apud temetipsum, claritate quam habui, prius quam mundus esset, apud te.
John 17 6 Manifestavi nomen tuum hominibus, quos dedisti mihi de mundo : tui erant, et mihi eos dedisti : et sermonem tuum servaverunt.
John 17 7 Nunc cognoverunt quia omnia quæ dedisti mihi, abs te sunt :
John 17 8 quia verba quæ dedisti mihi, dedi eis : et ipsi acceperunt, et cognoverunt vere quia a te exivi, et crediderunt quia tu me misisti.
John 17 9 Ego pro eis rogo ; non pro mundo rogo, sed pro his quos dedisti mihi : quia tui sunt :
John 17 10 et mea omnia tua sunt, et tua mea sunt : et clarificatus sum in eis.
John 17 11 Et jam non sum in mundo, et hi in mundo sunt, et ego ad te venio. Pater sancte, serva eos in nomine tuo, quos dedisti mihi : ut sint unum, sicut et nos.
John 17 12 Cum essem cum eis, ego servabam eos in nomine tuo. Quos dedisti mihi, custodivi : et nemo ex eis periit, nisi filius perditionis, ut Scriptura impleatur.
John 17 13 Nunc autem ad te venio : et hæc loquor in mundo, ut habeant gaudium meum impletum in semetipsis.
John 17 14 Ego dedi eis sermonem tuum, et mundus eos odio habuit, quia non sunt de mundo, sicut et ego non sum de mundo.
John 17 15 Non rogo ut tollas eos de mundo, sed ut serves eos a malo.
John 17 16 De mundo non sunt, sicut et ego non sum de mundo.
John 17 17 Sanctifica eos in veritate. Sermo tuus veritas est.
John 17 18 Sicut tu me misisti in mundum, et ego misi eos in mundum :
John 17 19 et pro eis ego sanctificabo meipsum : ut sint et ipsi sanctificati in veritate.
John 17 20 Non pro eis rogo tantum, sed et pro eis qui credituri sunt per verbum eorum in me :
John 17 21 ut omnes unum sint, sicut tu Pater in me, et ego in te, ut et ipsi in nobis unum sint : ut credat mundus, quia tu me misisti.
John 17 22 Et ego claritatem, quam dedisti mihi, dedi eis : ut sint unum, sicut et nos unum sumus.
John 17 23 Ego in eis, et tu in me : ut sint consummati in unum : et cognoscat mundus quia tu me misisti, et dilexisti eos, sicut et me dilexisti.
John 17 24 Pater, quos dedisti mihi, volo ut ubi sum ego, et illi sint mecum : ut videant claritatem meam, quam dedisti mihi : quia dilexisti me ante constitutionem mundi.
John 17 25 Pater juste, mundus te non cognovit, ego autem te cognovi : et hi cognoverunt, quia tu me misisti.
John 17 26 Et notum feci eis nomen tuum, et notum faciam : ut dilectio, qua dilexisti me, in ipsis sit, et ego in ipsis.
John 18 1 Hæc cum dixisset Jesus, egressus est cum discipulis suis trans torrentem Cedron, ubi erat hortus, in quem introivit ipse, et discipuli ejus.
John 18 2 Sciebat autem et Judas, qui tradebat eum, locum : quia frequenter Jesus convenerat illuc cum discipulis suis.
John 18 3 Judas ergo cum accepisset cohortem, et a pontificibus et pharisæis ministros, venit illuc cum laternis, et facibus, et armis.
John 18 4 Jesus itaque sciens omnia quæ ventura erant super eum, processit, et dixit eis : Quem quæritis ?
John 18 5 Responderunt ei : Jesum Nazarenum. Dicit eis Jesus : Ego sum. Stabat autem et Judas, qui tradebat eum, cum ipsis.
John 18 6 Ut ergo dixit eis : Ego sum : abierunt retrorsum, et ceciderunt in terram.
John 18 7 Iterum ergo interrogavit eos : Quem quæritis ? Illi autem dixerunt : Jesum Nazarenum.
John 18 8 Respondit Jesus : Dixi vobis, quia ego sum : si ergo me quæritis, sinite hos abire.
John 18 9 Ut impleretur sermo, quem dixit : Quia quos dedisti mihi, non perdidi ex eis quemquam.
John 18 10 Simon ergo Petrus habens gladium eduxit eum : et percussit pontificis servum, et abscidit auriculam ejus dexteram. Erat autem nomen servo Malchus.
John 18 11 Dixit ergo Jesus Petro : Mitte gladium tuum in vaginam. Calicem, quem dedit mihi Pater, non bibam illum ?
John 18 12 Cohors ergo, et tribunus, et ministri Judæorum comprehenderunt Jesum, et ligaverunt eum.
John 18 13 Et adduxerunt eum ad Annam primum : erat enim socer Caiphæ, qui erat pontifex anni illius.
John 18 14 Erat autem Caiphas, qui consilium dederat Judæis : Quia expedit unum hominem mori pro populo.
John 18 15 Sequebatur autem Jesum Simon Petrus, et alius discipulus. Discipulus autem ille erat notus pontifici, et introivit cum Jesu in atrium pontificis.
John 18 16 Petrus autem stabat ad ostium foris. Exivit ergo discipulus alius, qui erat notus pontifici, et dixit ostiariæ : et introduxit Petrum.
John 18 17 Dicit ergo Petro ancilla ostiaria : Numquid et tu ex discipulis es hominis istius ? Dicit ille : Non sum.
John 18 18 Stabant autem servi et ministri ad prunas, quia frigus erat, et calefaciebant se : erat autem cum eis et Petrus stans, et calefaciens se.
John 18 19 Pontifex ergo interrogavit Jesum de discipulis suis, et de doctrina ejus.
John 18 20 Respondit ei Jesus : Ego palam locutus sum mundo : ego semper docui in synagoga, et in templo, quo omnes Judæi conveniunt, et in occulto locutus sum nihil.
John 18 21 Quid me interrogas ? interroga eos qui audierunt quid locutus sim ipsis : ecce hi sciunt quæ dixerim ego.
John 18 22 Hæc autem cum dixisset, unus assistens ministrorum dedit alapam Jesu, dicens : Sic respondes pontifici ?
John 18 23 Respondit ei Jesus : Si male locutus sum, testimonium perhibe de malo : si autem bene, quid me cædis ?
John 18 24 Et misit eum Annas ligatum ad Caipham pontificem.
John 18 25 Erat autem Simon Petrus stans, et calefaciens se. Dixerunt ergo ei : Numquid et tu ex discipulis ejus es ? Negavit ille, et dixit : Non sum.
John 18 26 Dicit ei unus ex servis pontificis, cognatus ejus, cujus abscidit Petrus auriculam : Nonne ego te vidi in horto cum illo ?
John 18 27 Iterum ergo negavit Petrus : et statim gallus cantavit.
John 18 28 Adducunt ergo Jesum a Caipha in prætorium. Erat autem mane : et ipsi non introierunt in prætorium, ut non contaminarentur, sed ut manducarent Pascha.
John 18 29 Exivit ergo Pilatus ad eos foras, et dixit : Quam accusationem affertis adversus hominem hunc ?
John 18 30 Responderunt, et dixerunt ei : Si non esset hic malefactor, non tibi tradidissemus eum.
John 18 31 Dixit ergo eis Pilatus : Accipite eum vos, et secundum legem vestram judicate eum. Dixerunt ergo ei Judæi : Nobis non licet interficere quemquam.
John 18 32 Ut sermo Jesu impleretur, quem dixit, significans qua morte esset moriturus.
John 18 33 Introivit ergo iterum in prætorium Pilatus : et vocavit Jesum, et dixit ei : Tu es rex Judæorum ?
John 18 34 Respondit Jesus : A temetipso hoc dicis, an alii dixerunt tibi de me ?
John 18 35 Respondit Pilatus : Numquid ego Judæus sum ? gens tua et pontifices tradiderunt te mihi : quid fecisti ?
John 18 36 Respondit Jesus : Regnum meum non est de hoc mundo. Si ex hoc mundo esset regnum meum, ministri mei utique decertarent ut non traderer Judæis : nunc autem regnum meum non est hinc.
John 18 37 Dixit itaque ei Pilatus : Ergo rex es tu ? Respondit Jesus : Tu dicis quia rex sum ego. Ego in hoc natus sum, et ad hoc veni in mundum, ut testimonium perhibeam veritati : omnis qui est ex veritate, audit vocem meam.
John 18 38 Dicit ei Pilatus : Quid est veritas ? Et cum hoc dixisset, iterum exivit ad Judæos, et dicit eis : Ego nullam invenio in eo causam.
John 18 39 Est autem consuetudo vobis ut unum dimittam vobis in Pascha : vultis ergo dimittam vobis regem Judæorum ?
John 18 40 Clamaverunt ergo rursum omnes, dicentes : Non hunc, sed Barabbam. Erat autem Barabbas latro.
John 19 1 Tunc ergo apprehendit Pilatus Jesum, et flagellavit.
John 19 2 Et milites plectentes coronam de spinis, imposuerunt capiti ejus : et veste purpurea circumdederunt eum.
John 19 3 Et veniebant ad eum, et dicebant : Ave, rex Judæorum : et dabant ei alapas.
John 19 4 Exivit ergo iterum Pilatus foras, et dicit eis : Ecce adduco vobis eum foras, ut cognoscatis quia nullam invenio in eo causam.
John 19 5 (Exivit ergo Jesus portans coronam spineam, et purpureum vestimentum.) Et dicit eis : Ecce homo.
John 19 6 Cum ergo vidissent eum pontifices et ministri, clamabant, dicentes : Crucifige, crucifige eum. Dicit eis Pilatus : Accipite eum vos, et crucifigite : ego enim non invenio in eo causam.
John 19 7 Responderunt ei Judæi : Nos legem habemus, et secundum legem debet mori, quia Filium Dei se fecit.
John 19 8 Cum ergo audisset Pilatus hunc sermonem, magis timuit.
John 19 9 Et ingressus est prætorium iterum : et dixit ad Jesum : Unde es tu ? Jesus autem responsum non dedit ei.
John 19 10 Dicit ergo ei Pilatus : Mihi non loqueris ? nescis quia potestatem habeo crucifigere te, et potestatem habeo dimittere te ?
John 19 11 Respondit Jesus : Non haberes potestatem adversum me ullam, nisi tibi datum esset desuper. Propterea qui me tradidit tibi, majus peccatum habet.
John 19 12 Et exinde quærebat Pilatus dimittere eum. Judæi autem clamabant dicentes : Si hunc dimittis, non es amicus Cæsaris. Omnis enim qui se regem facit, contradicit Cæsari.
John 19 13 Pilatus autem cum audisset hos sermones, adduxit foras Jesum : et sedit pro tribunali, in loco qui dicitur Lithostrotos, hebraice autem Gabbatha.
John 19 14 Erat enim parasceve Paschæ, hora quasi sexta, et dicit Judæis : Ecce rex vester.
John 19 15 Illi autem clamabant : Tolle, tolle, crucifige eum. Dicit eis Pilatus : Regem vestrum crucifigam ? Responderunt pontifices : Non habemus regem, nisi Cæsarem.
John 19 16 Tunc ergo tradidit eis illum ut crucifigeretur. Susceperunt autem Jesum, et eduxerunt.
John 19 17 Et bajulans sibi crucem exivit in eum, qui dicitur Calvariæ locum, hebraice autem Golgotha :
John 19 18 ubi crucifixerunt eum, et cum eo alios duos hinc et hinc, medium autem Jesum.
John 19 19 Scripsit autem et titulum Pilatus, et posuit super crucem. Erat autem scriptum : Jesus Nazarenus, Rex Judæorum.
John 19 20 Hunc ergo titulum multi Judæorum legerunt : quia prope civitatem erat locus, ubi crucifixus est Jesus, et erat scriptum hebraice, græce, et latine.
John 19 21 Dicebant ergo Pilato pontifices Judæorum : Noli scribere : Rex Judæorum : sed quia ipse dixit : Rex sum Judæorum.
John 19 22 Respondit Pilatus : Quod scripsi, scripsi.
John 19 23 Milites ergo cum crucifixissent eum, acceperunt vestimenta ejus (et fecerunt quatuor partes, unicuique militi partem) et tunicam. Erat autem tunica inconsutilis, desuper contexta per totum.
John 19 24 Dixerunt ergo ad invicem : Non scindamus eam, sed sortiamur de illa cujus sit. Ut Scriptura impleretur, dicens : Partiti sunt vestimenta mea sibi : et in vestem meam miserunt sortem. Et milites quidem hæc fecerunt.
John 19 25 Stabant autem juxta crucem Jesu mater ejus, et soror matris ejus, Maria Cleophæ, et Maria Magdalene.
John 19 26 Cum vidisset ergo Jesus matrem, et discipulum stantem, quem diligebat, dicit matri suæ : Mulier, ecce filius tuus.
John 19 27 Deinde dicit discipulo : Ecce mater tua. Et ex illa hora accepit eam discipulus in sua.
John 19 28 Postea sciens Jesus quia omnia consummata sunt, ut consummaretur Scriptura, dixit : Sitio.
John 19 29 Vas ergo erat positum aceto plenum. Illi autem spongiam plenam aceto, hyssopo circumponentes, obtulerunt ori ejus.
John 19 30 Cum ergo accepisset Jesus acetum, dixit : Consummatum est. Et inclinato capite tradidit spiritum.
John 19 31 Judæi ergo (quoniam parasceve erat) ut non remanerent in cruce corpora sabbato (erat enim magnus dies ille sabbati), rogaverunt Pilatum ut frangerentur eorum crura, et tollerentur.
John 19 32 Venerunt ergo milites : et primi quidem fregerunt crura, et alterius, qui crucifixus est cum eo.
John 19 33 Ad Jesum autem cum venissent, ut viderunt eum jam mortuum, non fregerunt ejus crura,
John 19 34 sed unus militum lancea latus ejus aperuit, et continuo exivit sanguis et aqua.
John 19 35 Et qui vidit, testimonium perhibuit : et verum est testimonium ejus. Et ille scit quia vera dicit : ut et vos credatis.
John 19 36 Facta sunt enim hæc ut Scriptura impleretur : Os non comminuetis ex eo.
John 19 37 Et iterum alia Scriptura dicit : Videbunt in quem transfixerunt.
John 19 38 Post hæc autem rogavit Pilatum Joseph ab Arimathæa (eo quod esset discipulus Jesu, occultus autem propter metum Judæorum), ut tolleret corpus Jesu. Et permisit Pilatus. Venit ergo, et tulit corpus Jesu.
John 19 39 Venit autem et Nicodemus, qui venerat ad Jesum nocte primum, ferens mixturam myrrhæ et aloës, quasi libras centum.
John 19 40 Acceperunt ergo corpus Jesu, et ligaverunt illud linteis cum aromatibus, sicut mos est Judæis sepelire.
John 19 41 Erat autem in loco, ubi crucifixus est, hortus : et in horto monumentum novum, in quo nondum quisquam positus erat.
John 19 42 Ibi ergo propter parasceven Judæorum, quia juxta erat monumentum, posuerunt Jesum.
John 20 1 Una autem sabbati, Maria Magdalene venit mane, cum adhuc tenebræ essent, ad monumentum : et vidit lapidem sublatum a monumento.
John 20 2 Cucurrit ergo, et venit ad Simonem Petrum, et ad alium discipulum, quem amabat Jesus, et dicit illis : Tulerunt Dominum de monumento, et nescimus ubi posuerunt eum.
John 20 3 Exiit ergo Petrus, et ille alius discipulus, et venerunt ad monumentum.
John 20 4 Currebant autem duo simul, et ille alius discipulus præcucurrit citius Petro, et venit primus ad monumentum.
John 20 5 Et cum se inclinasset, vidit posita linteamina : non tamen introivit.
John 20 6 Venit ergo Simon Petrus sequens eum, et introivit in monumentum, et vidit linteamina posita,
John 20 7 et sudarium, quod fuerat super caput ejus, non cum linteaminibus positum, sed separatim involutum in unum locum.
John 20 8 Tunc ergo introivit et ille discipulus qui venerat primus ad monumentum : et vidit, et credidit :
John 20 9 nondum enim sciebant Scripturam, quia oportebat eum a mortuis resurgere.
John 20 10 Abierunt ergo iterum discipuli ad semetipsos.
John 20 11 Maria autem stabat ad monumentum foris, plorans. Dum ergo fleret, inclinavit se, et prospexit in monumentum :
John 20 12 et vidit duos angelos in albis sedentes, unum ad caput, et unum ad pedes, ubi positum fuerat corpus Jesu.
John 20 13 Dicunt ei illi : Mulier, quid ploras ? Dicit eis : Quia tulerunt Dominum meum : et nescio ubi posuerunt eum.
John 20 14 Hæc cum dixisset, conversa est retrorsum, et vidit Jesum stantem : et non sciebat quia Jesus est.
John 20 15 Dicit ei Jesus : Mulier, quid ploras ? quem quæris ? Illa existimans quia hortulanus esset, dicit ei : Domine, si tu sustulisti eum, dicito mihi ubi posuisti eum, et ego eum tollam.
John 20 16 Dicit ei Jesus : Maria. Conversa illa, dicit ei : Rabboni (quod dicitur Magister).
John 20 17 Dicit ei Jesus : Noli me tangere, nondum enim ascendi ad Patrem meum : vade autem ad fratres meos, et dic eis : Ascendo ad Patrem meum, et Patrem vestrum, Deum meum, et Deum vestrum.
John 20 18 Venit Maria Magdalene annuntians discipulis : Quia vidi Dominum, et hæc dixit mihi.
John 20 19 Cum ergo sero esset die illo, una sabbatorum, et fores essent clausæ, ubi erant discipuli congregati propter metum Judæorum : venit Jesus, et stetit in medio, et dixit eis : Pax vobis.
John 20 20 Et cum hoc dixisset, ostendit eis manus et latus. Gavisi sunt discipuli, viso Domino.
John 20 21 Dixit ergo eis iterum : Pax vobis. Sicut misit me Pater, et ego mitto vos.
John 20 22 Hæc cum dixisset, insufflavit, et dixit eis : Accipite Spiritum Sanctum :
John 20 23 quorum remiseritis peccata, remittuntur eis : et quorum retinueritis, retenta sunt.
John 20 24 Thomas autem unus ex duodecim, qui dicitur Didymus, non erat cum eis quando venit Jesus.
John 20 25 Dixerunt ergo ei alii discipuli : Vidimus Dominum. Ille autem dixit eis : Nisi videro in manibus ejus fixuram clavorum, et mittam digitum meum in locum clavorum, et mittam manum meam in latus ejus, non credam.
John 20 26 Et post dies octo, iterum erant discipuli ejus intus, et Thomas cum eis. Venit Jesus januis clausis, et stetit in medio, et dixit : Pax vobis.
John 20 27 Deinde dicit Thomæ : Infer digitum tuum huc, et vide manus meas, et affer manum tuam, et mitte in latus meum : et noli esse incredulus, sed fidelis.
John 20 28 Respondit Thomas, et dixit ei : Dominus meus et Deus meus.
John 20 29 Dixit ei Jesus : Quia vidisti me, Thoma, credidisti : beati qui non viderunt, et crediderunt.
John 20 30 Multa quidem et alia signa fecit Jesus in conspectu discipulorum suorum, quæ non sunt scripta in libro hoc.
John 20 31 Hæc autem scripta sunt ut credatis, quia Jesus est Christus Filius Dei : et ut credentes, vitam habeatis in nomine ejus.
John 21 1 Postea manifestavit se iterum Jesus discipulis ad mare Tiberiadis. Manifestavit autem sic :
John 21 2 erant simul Simon Petrus, et Thomas, qui dicitur Didymus, et Nathanaël, qui erat a Cana Galilææ, et filii Zebedæi, et alii ex discipulis ejus duo.
John 21 3 Dicit eis Simon Petrus : Vado piscari. Dicunt ei : Venimus et nos tecum. Et exierunt, et ascenderunt in navim : et illa nocte nihil prendiderunt.
John 21 4 Mane autem facto stetit Jesus in littore : non tamen cognoverunt discipuli quia Jesus est.
John 21 5 Dixit ergo eis Jesus : Pueri, numquid pulmentarium habetis ? Responderunt ei : Non.
John 21 6 Dicit eis : Mittite in dexteram navigii rete, et invenietis. Miserunt ergo : et jam non valebant illud trahere præ multitudine piscium.
John 21 7 Dixit ergo discipulus ille, quem diligebat Jesus, Petro : Dominus est. Simon Petrus cum audisset quia Dominus est, tunica succinxit se (erat enim nudus) et misit se in mare.
John 21 8 Alii autem discipuli navigio venerunt (non enim longe erant a terra, sed quasi cubitis ducentis), trahentes rete piscium.
John 21 9 Ut ergo descenderunt in terram, viderunt prunas positas, et piscem superpositum, et panem.
John 21 10 Dicit eis Jesus : Afferte de piscibus, quos prendidistis nunc.
John 21 11 Ascendit Simon Petrus et traxit rete in terram, plenum magnis piscibus centum quinquaginta tribus. Et cum tanti essent, non est scissum rete.
John 21 12 Dicit eis Jesus : Venite, prandete. Et nemo audebat discumbentium interrogare eum : Tu quis es ? scientes, quia Dominus est.
John 21 13 Et venit Jesus, et accipit panem, et dat eis, et piscem similiter.
John 21 14 Hoc jam tertio manifestatus est Jesus discipulis suis cum resurrexisset a mortuis.
John 21 15 Cum ergo prandissent, dicit Simoni Petro Jesus : Simon Joannis, diligis me plus his ? Dicit ei : Etiam Domine, tu scis quia amo te. Dicit ei : Pasce agnos meos.
John 21 16 Dicit ei iterum : Simon Joannis, diligis me ? Ait illi : Etiam Domine, tu scis quia amo te. Dicit ei : Pasce agnos meos.
John 21 17 Dicit ei tertio : Simon Joannis, amas me ? Contristatus est Petrus, quia dixit ei tertio : Amas me ? et dixit ei : Domine, tu omnia nosti, tu scis quia amo te. Dixit ei : Pasce oves meas.
John 21 18 Amen, amen dico tibi : cum esses junior, cingebas te, et ambulabas ubi volebas : cum autem senueris, extendes manus tuas, et alius te cinget, et ducet quo tu non vis.
John 21 19 Hoc autem dixit significans qua morte clarificaturus esset Deum. Et cum hoc dixisset, dicit ei : Sequere me.
John 21 20 Conversus Petrus vidit illum discipulum, quem diligebat Jesus, sequentem, qui et recubuit in cœna super pectus ejus, et dixit : Domine, quis est qui tradet te ?
John 21 21 Hunc ergo cum vidisset Petrus, dixit Jesu : Domine, hic autem quid ?
John 21 22 Dicit ei Jesus : Sic eum volo manere donec veniam, quid ad te ? tu me sequere.
John 21 23 Exiit ergo sermo iste inter fratres quia discipulus ille non moritur. Et non dixit ei Jesus : Non moritur, sed : Sic eum volo manere donec veniam, quid ad te ?
John 21 24 Hic est discipulus ille qui testimonium perhibet de his, et scripsit hæc : et scimus quia verum est testimonium ejus.
John 21 25 Sunt autem et alia multa quæ fecit Jesus : quæ si scribantur per singula, nec ipsum arbitror mundum capere posse eos, qui scribendi sunt, libros.
Acts 1 1 Primum quidem sermonem feci de omnibus, o Theophile, quæ cœpit Jesus facere, et docere
Acts 1 2 usque in diem, qua præcipiens Apostolis per Spiritum Sanctum, quos elegit, assumptus est :
Acts 1 3 quibus et præbuit seipsum vivum post passionem suam in multis argumentis, per dies quadraginta apparens eis, et loquens de regno Dei.
Acts 1 4 Et convescens, præcepit eis ab Jerosolymis ne discederent, sed exspectarent promissionem Patris, quam audistis (inquit) per os meum :
Acts 1 5 quia Joannes quidem baptizavit aqua, vos autem baptizabimini Spiritu Sancto non post multos hos dies.
Acts 1 6 Igitur qui convenerant, interrogabant eum, dicentes : Domine, si in tempore hoc restitues regnum Israël ?
Acts 1 7 Dixit autem eis : Non est vestrum nosse tempora vel momenta, quæ Pater posuit in sua potestate :
Acts 1 8 sed accipietis virtutem supervenientis Spiritus Sancti in vos, et eritis mihi testes in Jerusalem, et in omni Judæa, et Samaria, et usque ad ultimum terræ.
Acts 1 9 Et cum hæc dixisset, videntibus illis, elevatus est : et nubes suscepit eum ab oculis eorum.
Acts 1 10 Cumque intuerentur in cælum euntem illum, ecce duo viri astiterunt juxta illos in vestibus albis,
Acts 1 11 qui et dixerunt : Viri Galilæi, quid statis aspicientes in cælum ? Hic Jesus, qui assumptus est a vobis in cælum, sic veniet quemadmodum vidistis eum euntem in cælum.
Acts 1 12 Tunc reversi sunt Jerosolymam a monte qui vocatur Oliveti, qui est juxta Jerusalem, sabbati habens iter.
Acts 1 13 Et cum introissent in cœnaculum, ascenderunt ubi manebant Petrus, et Joannes, Jacobus, et Andreas, Philippus, et Thomas, Bartholomæus, et Matthæus, Jacobus Alphæi, et Simon Zelotes, et Judas Jacobi.
Acts 1 14 Hi omnes erant perseverantes unanimiter in oratione cum mulieribus, et Maria matre Jesu, et fratribus ejus.
Acts 1 15 In diebus illis exsurgens Petrus in medio fratrum dixit (erat autem turba hominum simul, fere centum viginti) :
Acts 1 16 Viri fratres, oportet impleri Scripturam, quam prædixit Spiritus Sanctus per os David de Juda, qui fuit dux eorum, qui comprehenderunt Jesum :
Acts 1 17 qui connumeratus erat in nobis, et sortitus est sortem ministerii hujus.
Acts 1 18 Et hic quidem possedit agrum de mercede iniquitatis, et suspensus crepuit medius : et diffusa sunt omnia viscera ejus.
Acts 1 19 Et notum factum est omnibus habitantibus Jerusalem, ita ut appellaretur ager ille, lingua eorum, Haceldama, hoc est, ager sanguinis.
Acts 1 20 Scriptum est enim in libro Psalmorum : Fiat commoratio eorum deserta, et non sit qui inhabitet in ea : et episcopatum ejus accipiat alter.
Acts 1 21 Oportet ergo ex his viris qui nobiscum sunt congregati in omni tempore, quo intravit et exivit inter nos Dominus Jesus,
Acts 1 22 incipiens a baptismate Joannis usque in diem qua assumptus est a nobis, testem resurrectionis ejus nobiscum fieri unum ex istis.
Acts 1 23 Et statuerunt duos, Joseph, qui vocabatur Barsabas, qui cognominatus est Justus, et Mathiam.
Acts 1 24 Et orantes dixerunt : Tu Domine, qui corda nosti omnium, ostende quem elegeris ex his duobus unum,
Acts 1 25 accipere locum ministerii hujus, et apostolatus, de quo prævaricatus est Judas ut abiret in locum suum.
Acts 1 26 Et dederunt sortes eis, et cecidit sors super Mathiam, et annumeratus est cum undecim Apostolis.
Acts 2 1 Et cum complerentur dies Pentecostes, erant omnes pariter in eodem loco :
Acts 2 2 et factus est repente de cælo sonus, tamquam advenientis spiritus vehementis, et replevit totam domum ubi erant sedentes.
Acts 2 3 Et apparuerunt illis dispertitæ linguæ tamquam ignis, seditque supra singulos eorum :
Acts 2 4 et repleti sunt omnes Spiritu Sancto, et cœperunt loqui variis linguis, prout Spiritus Sanctus dabat eloqui illis.
Acts 2 5 Erant autem in Jerusalem habitantes Judæi, viri religiosi ex omni natione, quæ sub cælo est.
Acts 2 6 Facta autem hac voce, convenit multitudo, et mente confusa est, quoniam audiebat unusquisque lingua sua illos loquentes.
Acts 2 7 Stupebant autem omnes, et mirabantur, dicentes : Nonne ecce omnes isti, qui loquuntur, Galilæi sunt,
Acts 2 8 et quomodo nos audivimus unusquisque linguam nostram, in qua nati sumus ?
Acts 2 9 Parthi, et Medi, et Ælamitæ, et qui habitant Mespotamiam, Judæam, et Cappadociam, Pontum, et Asiam,
Acts 2 10 Phrygiam, et Pamphyliam, Ægyptum, et partes Libyæ, quæ est circa Cyrenen, et advenæ Romani,
Acts 2 11 Judæi quoque, et Proselyti, Cretes, et Arabes : audivimus eos loquentes nostris linguis magnalia Dei.
Acts 2 12 Stupebant autem omnes, et mirabantur ad invicem, dicentes : Quidnam vult hoc esse ?
Acts 2 13 Alii autem irridentes dicebant : Quia musto pleni sunt isti.
Acts 2 14 Stans autem Petrus cum undecim, levavit vocem suam, et locutus est eis : Viri Judæi, et qui habitatis Jerusalem universi, hoc vobis notum sit, et auribus percipite verba mea.
Acts 2 15 Non enim, sicut vos æstimatis, hi ebrii sunt, cum sit hora diei tertia :
Acts 2 16 sed hoc est quod dictum est per prophetam Joël :
Acts 2 17 Et erit in novissimis diebus, dicit Dominus, effundam de Spiritu meo super omnem carnem : et prophetabunt filii vestri, et filiæ vestræ, et juvenes vestri visiones videbunt, et seniores vestri somnia somniabunt.
Acts 2 18 Et quidem super servos meos, et super ancillas meas, in diebus illis effundam de Spiritu meo, et prophetabunt :
Acts 2 19 et dabo prodigia in cælo sursum, et signa in terra deorsum, sanguinem, et ignem, et vaporem fumi :
Acts 2 20 sol convertetur in tenebras, et luna in sanguinem, antequam veniat dies Domini magnus et manifestus.
Acts 2 21 Et erit : omnis quicumque invocaverit nomen Domini, salvus erit.
Acts 2 22 Viri Israëlitæ, audite verba hæc : Jesum Nazarenum, virum approbatum a Deo in vobis, virtutibus, et prodigiis, et signis, quæ fecit Deus per illum in medio vestri, sicut et vos scitis :
Acts 2 23 hunc, definito consilio, et præscientia Dei traditum, per manus iniquorum affligentes interemistis :
Acts 2 24 quem Deus suscitavit, solutis doloribus inferni, juxta quod impossibile erat teneri illum ab eo.
Acts 2 25 David enim dicit in eum : Providebam Dominum in conspectu meo semper : quoniam a dextris est mihi, ne commovear :
Acts 2 26 propter hoc lætatum est cor meum, et exsultavit lingua mea, insuper et caro mea requiescet in spe :
Acts 2 27 quoniam non derelinques animam meam in inferno, nec dabis sanctum tuum videre corruptionem.
Acts 2 28 Notas mihi fecisti vias vitæ : et replebis me jucunditate cum facie tua.
Acts 2 29 Viri fratres, liceat audenter dicere ad vos de patriarcha David, quoniam defunctus est, et sepultus : et sepulchrum ejus est apud nos usque in hodiernum diem.
Acts 2 30 Propheta igitur cum esset, et sciret quia jurejurando jurasset illi Deus de fructu lumbi ejus sedere super sedem ejus :
Acts 2 31 providens locutus est de resurrectione Christi, quia neque derelictus est in inferno, neque caro ejus vidit corruptionem.
Acts 2 32 Hunc Jesum resuscitavit Deus, cujus omnes nos testes sumus.
Acts 2 33 Dextera igitur Dei exaltatus, et promissione Spiritus Sancti accepta a Patre, effudit hunc, quem vos videtis, et auditis.
Acts 2 34 Non enim David ascendit in cælum : dixit autem ipse : Dixit Dominus Domino meo : Sede a dextris meis
Acts 2 35 donec ponam inimicos tuos scabellum pedum tuorum.
Acts 2 36 Certissime sciat ergo omnis domus Israël, quia et Dominum eum, et Christum fecit Deus, hunc Jesum, quem vos crucifixistis.
Acts 2 37 His autem auditis, compuncti sunt corde, et dixerunt ad Petrum, et ad reliquos Apostolos : Quid faciemus, viri fratres ?
Acts 2 38 Petrus vero ad illos : Pœnitentiam, inquit, agite, et baptizetur unusquisque vestrum in nomine Jesu Christi in remissionem peccatorum vestrorum : et accipietis donum Spiritus Sancti.
Acts 2 39 Vobis enim est repromissio, et filiis vestris, et omnibus qui longe sunt, quoscumque advocaverit Dominus Deus noster.
Acts 2 40 Aliis etiam verbis plurimis testificatus est, et exhortabatur eos, dicens : Salvamini a generatione ista prava.
Acts 2 41 Qui ergo receperunt sermonem ejus, baptizati sunt : et appositæ sunt in die illa animæ circiter tria millia.
Acts 2 42 Erant autem perseverantes in doctrina Apostolorum, et communicatione fractionis panis, et orationibus.
Acts 2 43 Fiebat autem omni animæ timor : multa quoque prodigia et signa per Apostolos in Jerusalem fiebant, et metus erat magnus in universis.
Acts 2 44 Omnes etiam qui credebant, erant pariter, et habebant omnia communia.
Acts 2 45 Possessiones et substantias vendebant, et dividebant illa omnibus, prout cuique opus erat.
Acts 2 46 Quotidie quoque perdurantes unanimiter in templo, et frangentes circa domos panem, sumebant cibum cum exsultatione, et simplicitate cordis,
Acts 2 47 collaudantes Deum et habentes gratiam ad omnem plebem. Dominus autem augebat qui salvi fierent quotidie in idipsum.
Acts 3 1 Petrus autem et Joannes ascendebant in templum ad horam orationis nonam.
Acts 3 2 Et quidam vir, qui erat claudus ex utero matris suæ, bajulabatur : quem ponebant quotidie ad portam templi, quæ dicitur Speciosa, ut peteret eleemosynam ab introëuntibus in templum.
Acts 3 3 Is cum vidisset Petrum et Joannem incipientes introire in templum, rogabat ut eleemosynam acciperet.
Acts 3 4 Intuens autem in eum Petrus cum Joanne, dixit : Respice in nos.
Acts 3 5 At ille intendebat in eos, sperans se aliquid accepturum ab eis.
Acts 3 6 Petrus autem dixit : Argentum et aurum non est mihi : quod autem habeo, hoc tibi do : in nomine Jesu Christi Nazareni surge, et ambula.
Acts 3 7 Et apprehensa manu ejus dextera, allevavit eum, et protinus consolidatæ sunt bases ejus et plantæ.
Acts 3 8 Et exiliens stetit, et ambulabat : et intravit cum illis in templum ambulans, et exiliens, et laudans Deum.
Acts 3 9 Et vidit omnis populus eum ambulantem, et laudantem Deum.
Acts 3 10 Cognoscebant autem illum, quod ipse erat, qui ad eleemosynam sedebat ad Speciosam portam templi : et impleti sunt stupore et extasi in eo quod contingerat illi.
Acts 3 11 Cum teneret autem Petrum et Joannem, cucurrit omnis populus ad eos ad porticum quæ appellatur Salomonis, stupentes.
Acts 3 12 Videns autem Petrus, respondit ad populum : Viri Israëlitæ, quid miramini in hoc, aut nos quid intuemini, quasi nostra virtute aut potestate fecerimus hunc ambulare ?
Acts 3 13 Deus Abraham, et Deus Isaac, et Deus Jacob, Deus patrum nostrorum glorificavit filium suum Jesum, quem vos quidem tradidistis, et negastis ante faciem Pilati, judicante illo dimitti.
Acts 3 14 Vos autem sanctum et justum negastis, et petistis virum homicidam donari vobis :
Acts 3 15 auctorem vero vitæ interfecistis, quem Deus suscitavit a mortuis, cujus nos testes sumus.
Acts 3 16 Et in fide nominis ejus, hunc, quem vos vidistis, et nostis, confirmavit nomen ejus : et fides, quæ per eum est, dedit integram sanitatem istam in conspectu omnium vestrum.
Acts 3 17 Et nunc, fratres, scio quia per ignorantiam fecistis, sicut et principes vestri.
Acts 3 18 Deus autem, quæ prænuntiavit per os omnium prophetarum, pati Christum suum, sic implevit.
Acts 3 19 Pœnitemini igitur, et convertimini ut deleantur peccata vestra :
Acts 3 20 ut cum venerint tempora refrigerii a conspectu Domini, et miserit eum qui prædicatus est vobis, Jesum Christum,
Acts 3 21 quem oportet quidem cælum suscipere usque in tempora restitutionis omnium, quæ locutus est Deus per os sanctorum suorum a sæculo prophetarum.
Acts 3 22 Moyses quidem dixit : Quoniam prophetam suscitabit vobis Dominus Deus vester de fratribus vestris, tamquam me, ipsum audietis juxta omnia quæcumque locutus fuerit vobis.
Acts 3 23 Erit autem : omnis anima, quæ non audierit prophetam illum, exterminabitur de plebe.
Acts 3 24 Et omnes prophetæ a Samuel, et deinceps, qui locuti sunt, annuntiaverunt dies istos.
Acts 3 25 Vos estis filii prophetarum et testamenti, quod disposuit Deus ad patres nostros, dicens ad Abraham : Et in semine tuo benedicentur omnes familiæ terræ.
Acts 3 26 Vobis primum Deus suscitans filium suum, misit eum benedicentem vobis : ut convertat se unusquisque a nequitia sua.
Acts 4 1 Loquentibus autem illis ad populum, supervenerunt sacerdotes, et magistratus templi, et sadducæi,
Acts 4 2 dolentes quod docerent populum, et annuntiarent in Jesu resurrectionem ex mortuis :
Acts 4 3 et injecerunt in eos manus, et posuerunt eos in custodiam in crastinum : erat enim jam vespera.
Acts 4 4 Multi autem eorum, qui audierant verbum, crediderunt : et factus est numerus virorum quinque millia.
Acts 4 5 Factum est autem in crastinum, ut congregarentur principes eorum, et seniores, et scribæ in Jerusalem.
Acts 4 6 Et Annas princeps sacerdotum, et Caiphas, et Joannes, et Alexander, et quotquot erant de genere sacerdotali.
Acts 4 7 Et statuentes eos in medio, interrogabant : In qua virtute, aut in quo nomine fecistis hoc vos ?
Acts 4 8 Tunc repletus Spiritu Sancto Petrus, dixit ad eos : Principes populi, et seniores, audite :
Acts 4 9 si nos hodie dijudicamur in benefacto hominis infirmi, in quo iste salvus factus est,
Acts 4 10 notum sit omnibus vobis, et omni plebi Israël : quia in nomine Domini nostri Jesu Christi Nazareni, quem vos crucifixistis, quem Deus suscitavit a mortuis, in hoc iste astat coram vobis sanus.
Acts 4 11 Hic est lapis qui reprobatus est a vobis ædificantibus, qui factus est in caput anguli :
Acts 4 12 et non est in alio aliquo salus. Nec enim aliud nomen est sub cælo datum hominibus, in quo oporteat nos salvos fieri.
Acts 4 13 Videntes autem Petri constantiam, et Joannis, comperto quod homines essent sine litteris, et idiotæ, admirabantur, et cognoscebant eos quoniam cum Jesu fuerant :
Acts 4 14 hominem quoque videntes stantem cum eis, qui curatus fuerat, nihil poterant contradicere.
Acts 4 15 Jusserunt autem eos foras extra concilium secedere : et conferebant ad invicem,
Acts 4 16 dicentes : Quid faciemus hominibus istis ? quoniam quidem notum signum factum est per eos, omnibus habitantibus Jerusalem : manifestum est, et non possumus negare.
Acts 4 17 Sed ne amplius divulgetur in populum, comminemur eis, ne ultra loquantur in nomine hoc ulli hominum.
Acts 4 18 Et vocantes eos, denuntiaverunt ne omnino loquerentur, neque docerent in nomine Jesu.
Acts 4 19 Petrus vero et Joannes respondentes, dixerunt ad eos : Si justum est in conspectu Dei, vos potius audire quam Deum, judicate.
Acts 4 20 Non enim possumus quæ vidimus et audivimus non loqui.
Acts 4 21 At illi comminantes dimiserunt eos : non invenientes quomodo punirent eos propter populum, quia omnes clarificabant id quod factum fuerat in eo quod acciderat.
Acts 4 22 Annorum enim erat amplius quadraginta homo, in quo factum fuerat signum istud sanitatis.
Acts 4 23 Dimissi autem venerunt ad suos, et annuntiaverunt eis quanta ad eos principes sacerdotum et seniores dixissent.
Acts 4 24 Qui cum audissent, unanimiter levaverunt vocem ad Deum, et dixerunt : Domine, tu es qui fecisti cælum et terram, mare et omnia quæ in eis sunt :
Acts 4 25 qui Spiritu Sancto per os patris nostri David, pueri tui, dixisti : Quare fremuerunt gentes, et populi meditati sunt inania ?
Acts 4 26 Astiterunt reges terræ, et principes convenerunt in unum adversus Dominum, et adversus Christum ejus ?
Acts 4 27 Convenerunt enim vere in civitate ista adversus sanctum puerum tuum Jesum, quem unxisti, Herodes, et Pontius Pilatus, cum gentibus, et populis Israël,
Acts 4 28 facere quæ manus tua et consilium tuum decreverunt fieri.
Acts 4 29 Et nunc, Domine, respice in minas eorum, et da servis tuis cum omni fiducia loqui verbum tuum,
Acts 4 30 in eo quod manum tuam extendas ad sanitates, et signa, et prodigia fieri per nomen sancti filii tui Jesu.
Acts 4 31 Et cum orassent, motus est locus in quo erant congregati : et repleti sunt omnes Spiritu Sancto, et loquebantur verbum Dei cum fiducia.
Acts 4 32 Multitudinis autem credentium erat cor unum, et anima una : nec quisquam eorum quæ possidebat, aliquid suum esse dicebat, sed erant illis omnia communia.
Acts 4 33 Et virtute magna reddebant Apostoli testimonium resurrectionis Jesu Christi Domini nostri : et gratia magna erat in omnibus illis.
Acts 4 34 Neque enim quisquam egens erat inter illos. Quotquot enim possessores agrorum aut domorum erant, vendentes afferebant pretia eorum quæ vendebant,
Acts 4 35 et ponebant ante pedes Apostolorum. Dividebatur autem singulis prout cuique opus erat.
Acts 4 36 Joseph autem, qui cognominatus est Barnabas ab Apostolis (quod est interpretatum Filius consolationis), Levites, Cyprius genere,
Acts 4 37 cum haberet agrum, vendidit eum, et attulit pretium, et posuit ante pedes Apostolorum.
Acts 5 1 Vir autem quidam nomine Ananias, cum Saphira uxore suo vendidit agrum,
Acts 5 2 et fraudavit de pretio agri, conscia uxore sua : et afferens partem quamdam, ad pedes Apostolorum posuit.
Acts 5 3 Dixit autem Petrus : Anania, cur tentavit Satanas cor tuum, mentiri te Spiritui Sancto, et fraudare de pretio agri ?
Acts 5 4 Nonne manens tibi manebat, et venundatum in tua erat potestate ? Quare posuisti in corde tuo hanc rem ? Non es mentitus hominibus, sed Deo.
Acts 5 5 Audiens autem Ananias hæc verba, cecidit, et expiravit. Et factus est timor magnus super omnes qui audierunt.
Acts 5 6 Surgentes autem juvenes amoverunt eum, et efferentes sepelierunt.
Acts 5 7 Factum est autem quasi horarum trium spatium, et uxor ipsius, nesciens quod factum fuerat, introivit.
Acts 5 8 Dixit autem ei Petrus : Dic mihi mulier, si tanti agrum vendidistis ? At illa dixit : Etiam tanti.
Acts 5 9 Petrus autem ad eam : Quid utique convenit vobis tentare Spiritum Domini ? Ecce pedes eorum qui sepelierunt virum tuum ad ostium, et efferent te.
Acts 5 10 Confestim cecidit ante pedes ejus, et expiravit. Intrantes autem juvenes invenerunt illam mortuam : et extulerunt, et sepelierunt ad virum suum.
Acts 5 11 Et factus est timor magnus in universa ecclesia, et in omnes qui audierunt hæc.
Acts 5 12 Per manus autem Apostolorum fiebant signa et prodigia multa in plebe. Et erant unanimiter omnes in porticu Salomonis.
Acts 5 13 Ceterorum autem nemo audebat se conjungere illis : sed magnificabat eos populus.
Acts 5 14 Magis autem augebatur credentium in Domino multitudo virorum ac mulierum,
Acts 5 15 ita ut in plateas ejicerent infirmos, et ponerent in lectulis et grabatis, ut, veniente Petro, saltem umbra illius obumbraret quemquam illorum, et liberarentur ab infirmitatibus suis.
Acts 5 16 Concurrebat autem et multitudo vicinarum civitatum Jerusalem, afferentes ægros, et vexatos a spiritibus immundis : qui curabantur omnes.
Acts 5 17 Exsurgens autem princeps sacerdotum, et omnes qui cum illo erant (quæ est hæresis sadducæorum), repleti sunt zelo :
Acts 5 18 et injecerunt manus in Apostolos, et posuerunt eos in custodia publica.
Acts 5 19 Angelus autem Domini per noctem aperiens januas carceris, et educens eos, dixit :
Acts 5 20 Ite, et stantes loquimini in templo plebi omnia verba vitæ hujus.
Acts 5 21 Qui cum audissent, intraverunt diluculo in templum, et docebant. Adveniens autem princeps sacerdotum, et qui cum eo erant, convocaverunt concilium, et omnes seniores filiorum Israël : et miserunt ad carcerem ut adducerentur.
Acts 5 22 Cum autem venissent ministri, et aperto carcere non invenissent illos, reversi nuntiaverunt,
Acts 5 23 dicentes : Carcerem quidem invenimus clausum cum omni diligentia, et custodes stantes ante januas : aperientes autem neminem intus invenimus.
Acts 5 24 Ut autem audierunt hos sermones magistratus templi et principes sacerdotum, ambigebant de illis quidnam fieret.
Acts 5 25 Adveniens autem quidam nuntiavit eis : Quia ecce viri, quos posuistis in carcerem, sunt in templo stantes, et docentes populum.
Acts 5 26 Tunc abiit magistratus cum ministris, et adduxit illos sine vi : timebant enim populum ne lapidarentur.
Acts 5 27 Et cum adduxissent illos, statuerunt in concilio : et interrogavit eos princeps sacerdotum,
Acts 5 28 dicens : Præcipiendo præcepimus vobis ne doceretis in nomine isto : et ecce replestis Jerusalem doctrina vestra : et vultis inducere super nos sanguinem hominis istius.
Acts 5 29 Respondens autem Petrus, et Apostoli, dixerunt : Obedire oportet Deo magis quam hominibus.
Acts 5 30 Deus patrum nostrorum suscitavit Jesum, quem vos interemistis, suspendentes in ligno.
Acts 5 31 Hunc principem et salvatorem Deus exaltavit dextera sua ad dandam pœnitentiam Israëli, et remissionem peccatorum :
Acts 5 32 et nos sumus testes horum verborum, et Spiritus Sanctus, quem dedit Deus omnibus obedientibus sibi.
Acts 5 33 Hæc cum audissent, dissecabantur, et cogitabant interficere illos.
Acts 5 34 Surgens autem quidam in concilio pharisæus, nomine Gamaliel, legisdoctor, honorabilis universæ plebi, jussit foras ad breve homines fieri,
Acts 5 35 dixitque ad illos : Viri Israëlitæ, attendite vobis super hominibus istis quid acturi sitis.
Acts 5 36 Ante hos enim dies extitit Theodas, dicens se esse aliquem, cui consensit numerus virorum circiter quadringentorum : qui occisus est : et omnes qui credebant ei, dissipati sunt, et redacti ad nihilum.
Acts 5 37 Post hunc extitit Judas Galilæus in diebus professionis, et avertit populum post se, et ipse periit : et omnes quotquot consenserunt ei, dispersi sunt.
Acts 5 38 Et nunc itaque dico vobis, discedite ab hominibus istis, et sinite illos : quoniam si est ex hominibus consilium hoc, aut opus, dissolvetur :
Acts 5 39 si vero ex Deo est, non poteritis dissolvere illud, ne forte et Deo repugnare inveniamini. Consenserunt autem illi.
Acts 5 40 Et convocantes Apostolos, cæsis denuntiaverunt ne omnino loquerentur in nomine Jesu, et dimiserunt eos.
Acts 5 41 Et illi quidem ibant gaudentes a conspectu concilii, quoniam digni habiti sunt pro nomine Jesu contumeliam pati.
Acts 5 42 Omni autem die non cessabant in templo, et circa domos docentes, et evangelizantes Christum Jesum.
Acts 6 1 In diebus illis, crescente numero discipulorum, factum est murmur Græcorum adversus Hebræos, eo quod despicerentur in ministerio quotidiano viduæ eorum.
Acts 6 2 Convocantes autem duodecim multitudinem discipulorum, dixerunt : Non est æquum nos derelinquere verbum Dei, et ministrare mensis.
Acts 6 3 Considerate ergo fratres, viros ex vobis boni testimonii septem, plenos Spiritu Sancto, et sapientia, quos constituamus super hoc opus.
Acts 6 4 Nos vero orationi, et ministerio verbi instantes erimus.
Acts 6 5 Et placuit sermo coram omni multitudine. Et elegerunt Stephanum, virum plenum fide, et Spiritu Sancto, et Philippum, et Prochorum, et Nicanorem, et Timonem, et Parmenam, et Nicolaum advenam Antiochenum.
Acts 6 6 Hos statuerunt ante conspectum Apostolorum : et orantes imposuerunt eis manus.
Acts 6 7 Et verbum Domini crescebat, et multiplicabatur numerus discipulorum in Jerusalem valde : multa etiam turba sacerdotum obediebat fidei.
Acts 6 8 Stephanus autem plenus gratia et fortitudine, faciebat prodigia et signa magna in populo.
Acts 6 9 Surrexerunt autem quidam de synagoga, quæ appellatur Libertinorum, et Cyrenensium, et Alexandrinorum, et eorum qui erant a Cilicia, et Asia, disputantes cum Stephano :
Acts 6 10 et non poterant resistere sapientiæ, et Spiritui, qui loquebatur.
Acts 6 11 Tunc summiserunt viros, qui dicerent se audivisse eum dicentem verba blasphemiæ in Moysen et in Deum.
Acts 6 12 Commoverunt itaque plebem, et seniores, et scribas : et concurrentes rapuerunt eum, et adduxerunt in concilium,
Acts 6 13 et statuerunt falsos testes, qui dicerent : Homo iste non cessat loqui verba adversus locum sanctum, et legem :
Acts 6 14 audivimus enim eum dicentem : quoniam Jesus Nazarenus hic destruet locum istum, et mutabit traditiones, quas tradidit nobis Moyses.
Acts 6 15 Et intuentes eum omnes qui sedebant in concilio, viderunt faciem ejus tamquam faciem angeli.
Acts 7 1 Dixit autem princeps sacerdotum : Si hæc ita se habent ?
Acts 7 2 Qui ait : Viri fratres et patres, audite : Deus gloriæ apparuit patri nostro Abrahæ cum esset in Mesopotamia, prius quam moraretur in Charan,
Acts 7 3 et dixit ad illum : Exi de terra tua, et de cognatione tua, et veni in terram quam monstravero tibi.
Acts 7 4 Tunc exiit de terra Chaldæorum, et habitavit in Charan. Et inde, postquam mortuus est pater ejus, transtulit illum in terram istam, in qua nunc vos habitatis.
Acts 7 5 Et non dedit illi hæreditatem in ea, nec passum pedis : sed repromisit dare illi eam in possessionem, et semini ejus post ipsum, cum non haberet filium.
Acts 7 6 Locutus est autem ei Deus : Quia erit semen ejus accola in terra aliena, et servituti eos subjicient, et male tractabunt eos annis quadringentis :
Acts 7 7 et gentem cui servierint, judicabo ego, dixit Dominus : et post hæc exibunt, et servient mihi in loco isto.
Acts 7 8 Et dedit illi testamentum circumcisionis : et sic genuit Isaac, et circumcidit eum die octavo : et Isaac, Jacob : et Jacob, duodecim patriarchas.
Acts 7 9 Et patriarchæ æmulantes, Joseph vendiderunt in Ægyptum, et erat Deus cum eo :
Acts 7 10 et eripuit eum ex omnibus tribulationibus ejus : et dedit ei gratiam et sapientiam in conspectu pharaonis regis Ægypti, et constituit eum præpositum super Ægyptum, et super omnem domum suam.
Acts 7 11 Venit autem fames in universam Ægyptum, et Chanaan, et tribulatio magna : et non inveniebant cibos patres nostri.
Acts 7 12 Cum audisset autem Jacob esse frumentum in Ægypto, misit patres nostros primum :
Acts 7 13 et in secundo cognitus est Joseph a fratribus suis, et manifestatum est Pharaoni genus ejus.
Acts 7 14 Mittens autem Joseph accersivit Jacob patrem suum, et omnem cognationem suam in animabus septuaginta quinque.
Acts 7 15 Et descendit Jacob in Ægyptum : et defunctus est ipse, et patres nostri.
Acts 7 16 Et translati sunt in Sichem, et positi sunt in sepulchro, quod emit Abraham pretio argenti a filiis Hemor filii Sichem.
Acts 7 17 Cum autem appropinquaret tempus promissionis, quam confessus erat Deus Abrahæ, crevit populus, et multiplicatus est in Ægypto,
Acts 7 18 quoadusque surrexit alius rex in Ægypto, qui non sciebat Joseph.
Acts 7 19 Hic circumveniens genus nostrum, afflixit patres nostros ut exponerent infantes suos, ne vivificarentur.
Acts 7 20 Eodem tempore natus est Moyses et fuit gratus Deo, qui nutritus est tribus mensibus in domo patris sui.
Acts 7 21 Exposito autem illo, sustulit eum filia Pharaonis, et nutrivit eum sibi in filium.
Acts 7 22 Et eruditus est Moyses omni sapientia Ægyptiorum, et erat potens in verbis, et in operibus suis.
Acts 7 23 Cum autem impleretur ei quadraginta annorum tempus, ascendit in cor ejus ut visitaret fratres suos filios Israël.
Acts 7 24 Et cum vidisset quemdam injuriam patientem, vindicavit illum, et fecit ultionem ei qui injuriam sustinebat, percusso Ægyptio.
Acts 7 25 Existimabat autem intelligere fratres, quoniam Deus per manum ipsius daret salutem illis : at illi non intellexerunt.
Acts 7 26 Sequenti vero die apparuit illis litigantibus : et reconciliabat eos in pace, dicens : Viri, fratres estis, ut quid nocetis alterutrum ?
Acts 7 27 Qui autem injuriam faciebat proximo, repulit eum, dicens : Quis te constituit principem et judicem super nos ?
Acts 7 28 Numquid interficere me tu vis, quemadmodum interfecisti heri Ægyptium ?
Acts 7 29 Fugit autem Moyses in verbo isto : et factus est advena in terra Madian, ubi generavit filios duos.
Acts 7 30 Et expletis annis quadraginta, apparuit illi in deserto montis Sina angelus in igne flammæ rubi.
Acts 7 31 Moyses autem videns, admiratus est visum. Et accedente illo ut consideraret, facta est ad eum vox Domini, dicens :
Acts 7 32 Ego sum Deus patrum tuorum, Deus Abraham, Deus Isaac, et Deus Jacob. Tremefactus autem Moyses, non audebat considerare.
Acts 7 33 Dixit autem illi Dominus : Solve calceamentum pedum tuorum : locus enim in quo stas, terra sancta est.
Acts 7 34 Videns vidi afflictionem populi mei, qui est in Ægypto, et gemitum eorum audivi, et descendi liberare eos. Et nunc veni, et mittam te in Ægyptum.
Acts 7 35 Hunc Moysen, quem negaverunt, dicentes : Quis te constituit principem et judicem ? hunc Deus principem et redemptorem misit, cum manu angeli qui apparuit illi in rubo.
Acts 7 36 Hic eduxit illos faciens prodigia, et signa in terra Ægypti, et in rubro mari, et in deserto annis quadraginta.
Acts 7 37 Hic est Moyses, qui dixit filiis Israël : Prophetam suscitabit vobis Deus de fratribus vestris, tamquam me, ipsum audietis.
Acts 7 38 Hic est qui fuit in ecclesia in solitudine cum angelo, qui loquebatur ei in monte Sina, et cum patribus nostris : qui accepit verba vitæ dare nobis.
Acts 7 39 Cui noluerunt obedire patres nostri : sed repulerunt, et aversi sunt cordibus suis in Ægyptum,
Acts 7 40 dicentes ad Aaron : Fac nobis deos, qui præcedant nos : Moyses enim hic, qui eduxit nos de terra Ægypti, nescimus quid factum sit ei.
Acts 7 41 Et vitulum fecerunt in diebus illis, et obtulerunt hostiam simulacro, et lætabantur in operibus manuum suarum.
Acts 7 42 Convertit autem Deus, et tradidit eos servire militiæ cæli, sicut scriptum est in libro prophetarum : Numquid victimas et hostias obtulistis mihi annis quadraginta in deserto, domus Israël ?
Acts 7 43 Et suscepistis tabernaculum Moloch, et sidus Dei vestri Rempham, figuras quas fecistis adorare eas et transferam vos trans Babylonem.
Acts 7 44 Tabernaculum testimonii fui cum patribus nostris in deserto, sicut disposuit illis Deus, loquens ad Moysen, ut faceret illud secundum formam quam viderat.
Acts 7 45 Quod et induxerunt, suscipientes patres nostri cum Jesu in possessionem gentium, quas expulit Deus a facie patrum nostrorum, usque in diebus David,
Acts 7 46 qui invenit gratiam ante Deum, et petiit ut inveniret tabernaculum Deo Jacob.
Acts 7 47 Salomon autem ædificavit illi domum.
Acts 7 48 Sed non Excelsus in manufactis habitat, sicut propheta dicit :
Acts 7 49 Cælum mihi sedes est : terra autem scabellum pedum meorum. Quam domum ædificabitis mihi, dicit Dominus ? aut quis locus requietionis meæ est ?
Acts 7 50 Nonne manus mea fecit hæc omnia ?
Acts 7 51 Dura cervice, et incircumcisis cordibus, et auribus, vos semper Spiritui Sancto resistitis ; sicut patres vestri, ita et vos.
Acts 7 52 Quem prophetarum non sunt persecuti patres vestri ? Et occiderunt eos qui prænuntiabant de adventu Justi, cujus vos nunc proditores et homicidæ fuistis :
Acts 7 53 qui accepistis legem in dispositione angelorum, et non custodistis.
Acts 7 54 Audientes autem hæc dissecabantur cordibus suis, et stridebant dentibus in eum.
Acts 7 55 Cum autem esset plenus Spiritu Sancto, intendens in cælum, vidit gloriam Dei, et Jesum stantem a dextris Dei. Et ait : Ecce video cælos apertos, et Filium hominis stantem a dextris Dei.
Acts 7 56 Exclamantes autem voce magna continuerunt aures suas, et impetum fecerunt unanimiter in eum.
Acts 7 57 Et ejicientes eum extra civitatem lapidabant : et testes deposuerunt vestimenta sua secus pedes adolescentis qui vocabatur Saulus.
Acts 7 58 Et lapidabant Stephanum invocantem, et dicentem : Domine Jesu, suscipe spiritum meum.
Acts 7 59 Positis autem genibus, clamavit voce magna, dicens : Domine, ne statuas illis hoc peccatum. Et cum hoc dixisset, obdormivit in Domino. Saulus autem erat consentiens neci ejus.
Acts 8 1 Facta est autem in illa die persecutio magna in ecclesia, quæ erat Jerosolymis, et omnes dispersi sunt per regiones Judææ et Samariæ præter Apostolos.
Acts 8 2 Curaverunt autem Stephanum viri timorati, et fecerunt planctum magnum super eum.
Acts 8 3 Saulus autem devastabat ecclesiam per domos intrans, et trahens viros ac mulieres tradebat in custodiam.
Acts 8 4 Igitur qui dispersi erant pertransibant, evangelizantes verbum Dei.
Acts 8 5 Philippus autem descendens in civitatem Samariæ, prædicabant illis Christum.
Acts 8 6 Intendebant autem turbæ his quæ a Philippo dicebantur unanimiter audientes, et videntes signa quæ faciebat.
Acts 8 7 Multi enim eorum qui habebant spiritus immundos, clamantes voce magna exibant. Multi autem paralytici et claudi curati sunt.
Acts 8 8 Factum est ergo gaudium magnum in illa civitate.
Acts 8 9 Vir autem quidam nomine Simon, qui ante fuerat in civitate magnus, seducens gentem Samariæ, dicens se esse aliquem magnum :
Acts 8 10 cui auscultabant omnes a minimo usque ad maximum, dicentes : Hic est virtus Dei, quæ vocatur magna.
Acts 8 11 Attendebant autem eum : propter quod multo tempore magiis suis dementasset eos.
Acts 8 12 Cum vero credidissent Philippo evangelizanti de regno Dei, in nomine Jesu Christi baptizabantur viri ac mulieres.
Acts 8 13 Tunc Simon et ipse credidit : et cum baptizatus esset, adhærebat Philippo. Videns etiam signa et virtutes maximas fieri, stupens admirabatur.
Acts 8 14 Cum autem audissent Apostoli, qui erant Jerosolymis, quod recepisset Samaria verbum Dei, miserunt ad eos Petrum et Joannem.
Acts 8 15 Qui cum venissent, oraverunt pro ipsis ut acciperent Spiritum Sanctum :
Acts 8 16 nondum enim in quemquam illorum venerat, sed baptizati tantum erant in nomine Domini Jesu.
Acts 8 17 Tunc imponebant manus super illos, et accipiebant Spiritum Sanctum.
Acts 8 18 Cum vidisset autem Simon quia per impositionem manus Apostolorum daretur Spiritus Sanctus, obtulit eis pecuniam,
Acts 8 19 dicens : Date et mihi hanc potestatem, ut cuicumque imposuero manus, accipiat Spiritum Sanctum. Petrus autem dixit ad eum :
Acts 8 20 Pecunia tua tecum sit in perditionem : quoniam donum Dei existimasti pecunia possideri.
Acts 8 21 Non est tibi pars, neque sors in sermone isto ; cor enim tuum non est rectum coram Deo.
Acts 8 22 Pœnitentiam itaque age ab hac nequitia tua : et roga Deum, si forte remittatur tibi hæc cogitatio cordis tui.
Acts 8 23 In felle enim amaritudinis, et obligatione iniquitatis video te esse.
Acts 8 24 Respondens autem Simon, dixit : Precamini vos pro me ad Dominum, ut nihil veniat super me horum quæ dixistis.
Acts 8 25 Et illi quidem testificati, et locuti verbum Domini, redibant Jerosolymam, et multis regionibus Samaritanorum evangelizabant.
Acts 8 26 Angelus autem Domini locutus est ad Philippum, dicens : Surge, et vade contra meridianum, ad viam quæ descendit ab Jerusalem in Gazam : hæc est deserta.
Acts 8 27 Et surgens abiit. Et ecce vir Æthiops, eunuchus, potens Candacis reginæ Æthiopum, qui erat super omnes gazas ejus, venerat adorare in Jerusalem :
Acts 8 28 et revertebatur sedens super currum suum, legensque Isaiam prophetam.
Acts 8 29 Dixit autem Spiritus Philippo : Accede, et adjunge te ad currum istum.
Acts 8 30 Accurrens autem Philippus, audivit eum legentem Isaiam prophetam, et dixit : Putasne intelligis quæ legis ?
Acts 8 31 Qui ait : Et quomodo possum, si non aliquis ostenderit mihi ? Rogavitque Philippum ut ascenderet, et sederet secum.
Acts 8 32 Locus autem Scripturæ, quem legebat, erat hic : Tamquam ovis ad occisionem ductus est : et sicus agnus coram tondente se, sine voce, sic non aperuit os suum.
Acts 8 33 In humilitate judicium ejus sublatum est. Generationem ejus quis enarrabit, quoniam tolletur de terra vita ejus ?
Acts 8 34 Respondens autem eunuchus Philippo, dixit : Obsecro te, de quo propheta dicit hoc ? de se, an de alio aliquo ?
Acts 8 35 Aperiens autem Philippus os suum, et incipiens a Scriptura ista, evangelizavit illi Jesum.
Acts 8 36 Et dum irent per viam, venerunt ad quamdam aquam : et ait eunuchus : Ecce aqua, quid prohibet me baptizari ?
Acts 8 37 Dixit autem Philippus : Si credis ex toto corde, licet. Et respondens ait : Credo Filium Dei esse Jesum Christum.
Acts 8 38 Et jussit stare currum : et descenderunt uterque in aquam, Philippus et eunuchus, et baptizavit eum.
Acts 8 39 Cum autem ascendissent de aqua, Spiritus Domini rapuit Philippum, et amplius non vidit eum eunuchus. Ibat autem per viam suam gaudens.
Acts 8 40 Philippus autem inventus est in Azoto, et pertransiens evangelizabat civitatibus cunctis, donec veniret Cæsaream.
Acts 9 1 Saulus autem adhuc spirans minarum, et cædis in discipulos Domini, accessit ad principem sacerdotum,
Acts 9 2 et petiit ab eo epistolas in Damascum ad synagogas : ut si quos invenisset hujus viæ viros, ac mulieres, vinctos perduceret in Jerusalem.
Acts 9 3 Et cum iter faceret, contigit ut appropinquaret Damasco : et subito circumfulsit eum lux de cælo.
Acts 9 4 Et cadens in terram audivit vocem dicentem sibi : Saule, Saule, quid me persequeris ?
Acts 9 5 Qui dixit : Quis es Domine ? Et ille : Ego sum Jesus, quem tu persequeris : durum est tibi contra stimulum calcitrare.
Acts 9 6 Et tremens ac stupens dixit : Domine, quid me vis facere ?
Acts 9 7 Et Dominus ad eum : Surge, et ingredere civitatem, et ibi dicetur tibi quid te oporteat facere. Viri autem illi, qui comitabantur cum eo, stabant stupefacti, audientes quidem vocem, neminem autem videntes.
Acts 9 8 Surrexit autem Saulus de terra, apertisque oculis nihil videbat. Ad manus autem illum trahentes, introduxerunt Damascum.
Acts 9 9 Et erat ibi tribus diebus non videns, et non manducavit, neque bibit.
Acts 9 10 Erat autem quidam discipulus Damasci, nomine Ananias : et dixit ad illum in visu Dominus : Anania. At ille ait : Ecce ego, Domine.
Acts 9 11 Et Dominus ad eum : Surge, et vade in vicum qui vocatur Rectus : et quære in domo Judæ Saulum nomine Tarsensem : ecce enim orat.
Acts 9 12 (Et vidit virum Ananiam nomine, introëuntem, et imponentem sibi manus ut visum recipiat.)
Acts 9 13 Respondit autem Ananias : Domine, audivi a multis de viro hoc, quanta mala fecerit sanctis tuis in Jerusalem :
Acts 9 14 et hic habet potestatem a principibus sacerdotum alligandi omnes qui invocant nomen tuum.
Acts 9 15 Dixit autem ad eum Dominus : Vade, quoniam vas electionis est mihi iste, ut portet nomen meum coram gentibus, et regibus, et filiis Israël.
Acts 9 16 Ego enim ostendam illi quanta oporteat eum pro nomine meo pati.
Acts 9 17 Et abiit Ananias, et introivit in domum : et imponens ei manus, dixit : Saule frater, Dominus misit me Jesus, qui apparuit tibi in via qua veniebas, ut videas, et implearis Spiritu Sancto.
Acts 9 18 Et confestim ceciderunt ab oculis ejus, tamquam squamæ, et visum recepit : et surgens baptizatus est.
Acts 9 19 Et cum accepisset cibum, confortatus est. Fuit autem cum discipulis qui erant Damasci, per dies aliquot.
Acts 9 20 Et continuo in synagogis prædicabat Jesum, quoniam hic est Filius Dei.
Acts 9 21 Stupebant autem omnes qui audiebant, et dicebant : Nonne hic est qui expugnabat in Jerusalem eos qui invocabant nomen istud : et huc ad hoc venit ut vinctos illos duceret ad principes sacerdotum ?
Acts 9 22 Saulus autem multo magis convalescebat, et confundebat Judæos, qui habitabant Damasci, affirmans quoniam hic est Christus.
Acts 9 23 Cum autem implerentur dies multi, consilium fecerunt in unum Judæi, ut eum interficerent.
Acts 9 24 Notæ autem factæ sunt Saulo insidiæ eorum. Custodiebant autem et portas die ac nocte, ut eum interficerent.
Acts 9 25 Accipientes autem eum discipuli nocte, per murum dimiserunt eum, submittentes in sporta.
Acts 9 26 Cum autem venisset in Jerusalem, tentabat se jungere discipulis, et omnes timebant eum, non credentes quod esset discipulus.
Acts 9 27 Barnabas autem apprehensum illum duxit ad Apostolos : et narravit illis quomodo in via vidisset Dominum, et quia locutus est ei, et quomodo in Damasco fiducialiter egerit in nomine Jesu.
Acts 9 28 Et erat cum illis intrans et exiens in Jerusalem, et fiducialiter agens in nomine Domini.
Acts 9 29 Loquebatur quoque gentibus, et disputabat cum Græcis : illi autem quærebant occidere eum.
Acts 9 30 Quod cum cognovissent fratres, deduxerunt eum Cæsaream, et dimiserunt Tarsum.
Acts 9 31 Ecclesia quidem per totam Judæam, et Galilæam, et Samariam habebat pacem, et ædificabatur ambulans in timore Domini, et consolatione Sancti Spiritus replebatur.
Acts 9 32 Factum est autem, ut Petrus dum pertransiret universos, deveniret ad sanctos qui habitabant Lyddæ.
Acts 9 33 Invenit autem ibi hominem quemdam, nomine Æneam, ab annis octo jacentem in grabato, qui erat paralyticus.
Acts 9 34 Et ait illi Petrus : Ænea, sanat te Dominus Jesus Christus : surge, et sterne tibi. Et continuo surrexit.
Acts 9 35 Et viderunt eum omnes qui habitabant Lyddæ et Saronæ : qui conversi sunt ad Dominum.
Acts 9 36 In Joppe autem fuit quædam discipula, nomine Tabitha, quæ interpretata dicitur Dorcas. Hæc erat plena operibus bonis, et eleemosynis, quas faciebat.
Acts 9 37 Factum est autem in diebus illis ut infirmata moreretur. Quam cum lavissent, posuerunt eam in cœnaculo.
Acts 9 38 Cum autem prope esset Lydda ad Joppen, discipuli audientes quia Petrus esset in ea, miserunt duos viros ad eum, rogantes : Ne pigriteris venire ad nos.
Acts 9 39 Exsurgens autem Petrus venit cum illis. Et cum advenisset, duxerunt illum in cœnaculum : et circumsteterunt illum omnes viduæ flentes, et ostendentes ei tunicas, et vestes, quas faciebat illis Dorcas.
Acts 9 40 Ejectis autem omnibus foras, Petrus ponens genua oravit : et conversus ad corpus, dixit : Tabitha, surge. At illa aperuit oculos suos : et viso Petro, resedit.
Acts 9 41 Dans autem illi manum, erexit eam. Et cum vocasset sanctos, et viduas, assignavit eam vivam.
Acts 9 42 Notum autem factum est per universam Joppen : et crediderunt multi in Domino.
Acts 9 43 Factum est autem ut dies multos moraretur in Joppe, apud Simonem quemdam coriarium.
Acts 10 1 Vir autem quidam erat in Cæsarea, nomine Cornleius, centurio cohortis quæ dicitur Italica,
Acts 10 2 religiosus, ac timens Deum cum omni domo sua, faciens eleemosynas multas plebi, et deprecans Deum semper :
Acts 10 3 is vidit in visu manifeste, quasi hora diei nona, angelum Dei introëuntem ad se, et dicentem sibi : Corneli.
Acts 10 4 At ille intuens eum, timore correptus, dixit : Quid est, Domine ? Dixit autem illi : Orationes tuæ et eleemosynæ tuæ ascenderunt in memoriam in conspectu Dei.
Acts 10 5 Et nunc mitte viros in Joppen, et accersi Simonem quemdam, qui cognominatur Petrus :
Acts 10 6 hic hospitatur apud Simonem quemdam coriarium, cujus est domus juxta mare : hic dicet tibi quid te oporteat facere.
Acts 10 7 Et cum discessisset angelus qui loquebatur illi, vocavit duos domesticos suos, et militem metuentem Dominum ex his qui illi parebant.
Acts 10 8 Quibus cum narrasset omnia, misit illos in Joppen.
Acts 10 9 Postera autem die, iter illis facientibus, et appropinquantibus civitati, ascendit Petrus in superiora ut oraret circa horam sextam.
Acts 10 10 Et cum esuriret, voluit gustare. Parantibus autem illis, cecidit super eum mentis excessus :
Acts 10 11 et vidit cælum apertum, et descendens vas quoddam, velut linteum magnum, quatuor initiis submitti de cælo in terram,
Acts 10 12 in quo erant omnia quadrupedia, et serpentia terræ, et volatilia cæli.
Acts 10 13 Et facta est vox ad eum : Surge Petre, occide, et manduca.
Acts 10 14 Ait autem Petrus : Absit Domine, quia numquam manducavi omne commune et immundum.
Acts 10 15 Et vox iterum secundo ad eum : Quod Deus purificavit, tu commune ne dixeris.
Acts 10 16 Hoc autem factum est per ter : et statim receptum est vas in cælum.
Acts 10 17 Et dum intra se hæsitaret Petrus quidnam esset visio, quam vidisset : ecce viri qui missi erant a Cornelio, inquirentes domum Simonis, astiterunt ad januam.
Acts 10 18 Et cum vocassent, interrogabant, si Simon, qui cognominatur Petrus, illic haberet hospitium.
Acts 10 19 Petro autem cogitante de visione, dixit Spiritus ei : Ecce viri tres quærunt te.
Acts 10 20 Surge itaque, descende, et vade cum eis nihil dubitans : quia ego misi illos.
Acts 10 21 Descendens autem Petrus ad viros, dixit : Ecce ego sum, quem quæritis : quæ causa est, propter quam venistis ?
Acts 10 22 Qui dixerunt : Cornelius centurio, vir justus, et timens Deum, et testimonium habens ab universa gente Judæorum, responsum accepit ab angelo sancto accersire te in domum suam, et audire verba abs te.
Acts 10 23 Introducens ergo eos, recepit hospitio. Sequenti autem die surgens profectus est cum illis ; et quidam ex fratribus ab Joppe comitati sunt eum.
Acts 10 24 Altera autem die introivit Cæsaream. Cornelius vero exspectabat illos, convocatis cognatis suis, et necessariis amicis.
Acts 10 25 Et factum est cum introisset Petrus, obvius venit ei Cornelius, et procidens ad pedes ejus adoravit.
Acts 10 26 Petrus vero elevavit eum, dicens : Surge, et ego ipse homo sum.
Acts 10 27 Et loquens cum illo intravit, et invenit multos qui convenerant :
Acts 10 28 dixitque ad illos : Vos scitis quomodo abominatum sit viro Judæo conjungi, aut accedere ad alienigenam : sed mihi ostendit Deus neminem communem aut immundum dicere hominem.
Acts 10 29 Propter quod sine dubitatione veni accersitus. Interrogo ergo, quam ob causam accersistis me ?
Acts 10 30 Et Cornelius ait : A nudiusquarta die usque ad hanc horam, orans eram hora nona in domo mea, et ecce vir stetit ante me in veste candida, et ait :
Acts 10 31 Corneli, exaudita est oratio tua, et eleemosynæ tuæ commemoratæ sunt in conspectu Dei.
Acts 10 32 Mitte ergo in Joppen, et accersi Simonem, qui cognominatur Petrus : hic hospitatur in domo Simonis coriarii juxta mare.
Acts 10 33 Confestim ergo misi ad te : et tu benefecisti veniendo. Nunc ergo omnes nos in conspectu tuo adsumus audire omnia quæcumque tibi præcepta sunt a Domino.
Acts 10 34 Aperiens autem Petrus os suum, dixit : In veritate comperi quia non est personarum acceptor Deus ;
Acts 10 35 sed in omni gente qui timet eum, et operatur justitiam, acceptus est illi.
Acts 10 36 Verbum misit Deus filiis Israël, annuntians pacem per Jesum Christum (hic est omnium Dominus).
Acts 10 37 Vos scitis quod factum est verbum per universam Judæum : incipiens enim a Galilæa post baptismum, quod prædicavit Joannes,
Acts 10 38 Jesum a Nazareth : quomodo unxit eum Deus Spiritu Sancto, et virtute, qui pertransiit benefaciendo, et sanando omnes oppressos a diabolo, quoniam Deus erat cum illo.
Acts 10 39 Et nos testes sumus omnium quæ fecit in regione Judæorum, et Jerusalem, quem occiderunt suspendentes in ligno.
Acts 10 40 Hunc Deus suscitavit tertia die, et dedit eum manifestum fieri,
Acts 10 41 non omni populo, sed testibus præordinatis a Deo : nobis, qui manducavimus et bibimus cum illo postquam resurrexit a mortuis.
Acts 10 42 Et præcepit nobis prædicare populo, et testificari, quia ipse est qui constitutus est a Deo judex vivorum et mortuorum.
Acts 10 43 Huic omnes prophetæ testimonium perhibent remissionem peccatorum accipere per nomen ejus omnes qui credunt in eum.
Acts 10 44 Adhuc loquente Petro verba hæc, cecidit Spiritus Sanctus super omnes qui audiebant verbum.
Acts 10 45 Et obstupuerunt ex circumcisione fideles qui venerant cum Petro : quia et in nationes gratia Spiritus Sancti effusa est.
Acts 10 46 Audiebant enim illos loquentes linguis, et magnificantes Deum.
Acts 10 47 Tunc respondit Petrus : Numquid aquam quis prohibere potest ut non baptizentur hi qui Spiritum Sanctum acceperunt sicut et nos ?
Acts 10 48 Et jussit eos baptizari in nomine Domini Jesu Christi. Tunc rogaverunt eum ut maneret apud eos aliquot diebus.
Acts 11 1 Audierunt autem Apostoli, et fratres, qui erant in Judæa, quoniam et gentes receperunt verbum Dei.
Acts 11 2 Cum autem ascendisset Petrus Jerosolymam, disceptabant adversus illum qui erant ex circumcisione,
Acts 11 3 dicentes : Quare introisti ad viros præputium habentes, et manducasti cum illis ?
Acts 11 4 Incipiens autem Petrus exponebat illis ordinem, dicens :
Acts 11 5 Ego eram in civitate Joppe orans, et vidi in excessu mentis visionem, descendens vas quoddam velut linteum magnum quatuor initiis summitti de cælo, et venit usque ad me.
Acts 11 6 In quod intuens considerabam, et vidi quadrupedia terræ, et bestias, et reptilia, et volatilia cæli.
Acts 11 7 Audivi autem et vocem dicentem mihi : Surge Petre, occide, et manduca.
Acts 11 8 Dixi autem : Nequaquam Domine : quia commune aut immundum numquam introivit in os meum.
Acts 11 9 Respondit autem vox secundo de cælo : Quæ Deus mundavit, tu ne commune dixeris.
Acts 11 10 Hoc autem factum est per ter : et recepta sunt omnia rursum in cælum.
Acts 11 11 Et ecce viri tres confestim astiterunt in domo in qua eram, missi a Cæsarea ad me.
Acts 11 12 Dixit autem Spiritus mihi ut irem cum illis, nihil hæsitans. Venerunt autem mecum et sex fratres isti, et ingressi sumus in domum viri.
Acts 11 13 Narravit autem nobis, quomodo vidisset angelum in domo sua, stantem et dicentem sibi : Mitte in Joppen, et accersi Simonem, qui cognominatur Petrus,
Acts 11 14 qui loquetur tibi verba in quibus salvus eris tu, et universa domus tua.
Acts 11 15 Cum autem cœpissem loqui, cecidit Spiritus Sanctus super eos, sicut et in nos in initio.
Acts 11 16 Recordatus sum autem verbi Domini, sicut dicebat : Joannes quidem baptizavit aqua, vos autem baptizabimini Spiritu Sancto.
Acts 11 17 Si ergo eamdem gratiam dedit illis Deus, sicut et nobis, qui credidimus in Dominum Jesum Christum : ego quis eram, qui possem prohibere Deum ?
Acts 11 18 His auditis, tacuerunt : et glorificaverunt Deum, dicentes : Ergo et gentibus pœnitentiam dedit Deus ad vitam.
Acts 11 19 Et illi quidem, qui dispersi fuerant a tribulatione, quæ facta fuerat sub Stephano, perambulaverunt usque Phœnicen, et Cyprum, et Antiochiam, nemini loquentes verbum, nisi solis Judæis.
Acts 11 20 Erant autem quidam ex eis viri Cyprii, et Cyrenæi, qui cum introissent Antiochiam, loquebantur et ad Græcos, annuntiantes Dominum Jesum.
Acts 11 21 Et erat manus Domini cum eis : multusque numerus credentium conversus est ad Dominum.
Acts 11 22 Pervenit autem sermo ad aures ecclesiæ quæ erat Jerosolymis, super istis : et miserunt Barnabam usque ad Antiochiam.
Acts 11 23 Qui cum pervenisset, et vidisset gratiam Dei, gavisus est : et hortabatur omnes in proposito cordis permanere in Domino :
Acts 11 24 quia erat vir bonus, et plenus Spiritu Sancto, et fide. Et apposita est multa turba Domino.
Acts 11 25 Profectus est autem Barnabas Tarsum, ut quæreret Saulum : quem cum invenisset, perduxit Antiochiam.
Acts 11 26 Et annum totum conversati sunt ibi in ecclesia : et docuerunt turbam multam, ita ut cognominarentur primum Antiochiæ discipuli, christiani.
Acts 11 27 In his autem diebus supervenerunt ab Jerosolymis prophetæ Antiochiam :
Acts 11 28 et surgens unus ex eis nomine Agabus, significabat per spiritum famem magnam futuram in universo orbe terrarum, quæ facta est sub Claudio.
Acts 11 29 Discipuli autem, prout quis habebat, proposuerunt singuli in ministerium mittere habitantibus in Judæa fratribus :
Acts 11 30 quod et fecerunt, mittentes ad seniores per manus Barnabæ et Sauli.
Acts 12 1 Eodem autem tempore misit Herodes rex manus, ut affligeret quosdam de ecclesia.
Acts 12 2 Occidit autem Jacobum fratrem Joannis gladio.
Acts 12 3 Videns autem quia placeret Judæis, apposuit ut apprehenderet et Petrum. Erant autem dies Azymorum.
Acts 12 4 Quem cum apprehendisset, misit in carcerem, tradens quatuor quaternionibus militum custodiendum, volens post Pascha producere eum populo.
Acts 12 5 Et Petrus quidem servabatur in carcere. Oratio autem fiebant sine intermissione ab ecclesia ad Deum pro eo.
Acts 12 6 Cum autem producturus eum esset Herodes, in ipsa nocte erat Petrus dormiens inter duos milites, vinctus catenis duabus : et custodes ante ostium custodiebant carcerem.
Acts 12 7 Et ecce angelus Domini astitit : et lumen refulsit in habitaculo : percussoque latere Petri, excitavit eum, dicens : Surge velociter. Et ceciderunt catenæ de manibus ejus.
Acts 12 8 Dixit autem angelus ad eum : Præcingere, et calcea te caligas tuas. Et fecit sic. Et dixit illi : Circumda tibi vestimentum tuum, et sequere me.
Acts 12 9 Et exiens sequebatur eum, et nesciebat quia verum est, quod fiebat per angelum : existimabat autem se visum videre.
Acts 12 10 Transeuntes autem primam et secundam custodiam, venerunt ad portam ferream, quæ ducit ad civitatem : quæ ultro aperta est eis. Et exeuntes processerunt vicum unum : et continuo discessit angelus ab eo.
Acts 12 11 Et Petrus ad se reversus, dixit : Nunc scio vere quia misit Dominus angelum suum, et eripuit me de manu Herodis, et de omni exspectatione plebis Judæorum.
Acts 12 12 Consideransque venit ad domum Mariæ matris Joannis, qui cognominatus est Marcus, ubi erant multi congregati, et orantes.
Acts 12 13 Pulsante autem eo ostium januæ, processit puella ad audiendum, nomine Rhode.
Acts 12 14 Et ut cognovit vocem Petri, præ gaudio non aperuit januam, sed intro currens nuntiavit stare Petrum ante januam.
Acts 12 15 At illi dixerunt ad eam : Insanis. Illa autem affirmabat sic se habere. Illi autem dicebant : Angelus ejus est.
Acts 12 16 Petrus autem perseverabat pulsans. Cum autem aperuissent, viderunt eum, et obstupuerunt.
Acts 12 17 Annuens autem eis manu ut tacerent, narravit quomodo Dominus eduxisset eum de carcere, dixitque : Nuntiate Jacobo et fratribus hæc. Et egressus abiit in alium locum.
Acts 12 18 Facta autem die, erat non parva turbatio inter milites, quidnam factum esset de Petro.
Acts 12 19 Herodes autem cum requisisset eum, et non invenisset, inquisitione facta de custodibus, jussit eos duci : descendensque a Judæa in Cæsaream, ibi commoratus est.
Acts 12 20 Erat autem iratus Tyriis et Sidonis. At illi unanimes venerunt ad eum, et persuaso Blasto, qui erat super cubiculum regis, postulabant pacem, eo quod alerentur regiones eorum ab illo.
Acts 12 21 Statuto autem die Herodes vestitus veste regia, sedit pro tribunali, et concionabatur ad eos.
Acts 12 22 Populus autem acclamabat : Dei voces, et non hominis.
Acts 12 23 Confestim autem percussit eum angelus Domini, eo quod non dedisset honorem Deo : et consumptus a vermibus, expiravit.
Acts 12 24 Verbum autem Domini crescebat, et multiplicabatur.
Acts 12 25 Barnabas autem et Saulus reversi sunt ab Jerosolymis expleto ministerio assumpto Joanne, qui cognominatus est Marcus.
Acts 13 1 Erant autem in ecclesia, quæ erat Antiochiæ, prophetæ, et doctores, in quibus Barnabas, et Simon, qui vocabatur Niger, et Lucius Cyrenensis, et Manahen, qui erat Herodis Tetrarchæ collactaneus, et Saulus.
Acts 13 2 Ministrantibus autem illis Domino, et jejunantibus, dixit illis Spiritus Sanctus : Segregate mihi Saulum et Barnabam in opus ad quod assumpsi eos.
Acts 13 3 Tunc jejunantes, et orantes, imponentesque eis manus, dimiserunt illos.
Acts 13 4 Et ipsi quidem missi a Spiritu Sancto abierunt Seleuciam : et inde navigaverunt Cyprum.
Acts 13 5 Et cum venissent Salaminam, prædicabant verbum Dei in synagogis Judæorum. Habebant autem et Joannem in ministerio.
Acts 13 6 Et cum perambulassent universam insulam usque Paphum, invenerunt quemdam virum magnum pseudoprophetam, Judæum, cui nomen erat Barjesu,
Acts 13 7 qui erat cum proconsule Sergio Paulo viro prudente. Hic, accersitis Barnaba et Saulo, desiderabat audire verbum Dei.
Acts 13 8 Resistebat autem illis Elymas magus (si enim interpretatur nomen ejus), quærens avertere proconsulem a fide.
Acts 13 9 Saulus autem, qui et Paulus, repletus Spiritu Sancto, intuens in eum,
Acts 13 10 dixit : O plene omni dolo et omni fallacia, fili diaboli, inimice omnis justitiæ, non desinis subvertere vias Domini rectas.
Acts 13 11 Et nunc ecce manus Domini super te, et eris cæcus, non videns solem usque ad tempus. Et confestim cecidit in eum caligo, et tenebræ, et circuiens quærebat qui ei manum daret.
Acts 13 12 Tunc proconsul cum vidisset factum, credidit admirans super doctrina Domini.
Acts 13 13 Et cum a Papho navigassent Paulus, et qui cum eo erant, venerunt Pergen Pamphyliæ. Joannes autem discedens ab eis, reversus est Jerosolymam.
Acts 13 14 Illi vero pertranseuntes Pergen, venerunt Antiochiam Pisidiæ : et ingressi synagogam die sabbatorum, sederunt.
Acts 13 15 Post lectionem autem legis, et prophetarum, miserunt principes synagogæ ad eos, dicentes : Viri fratres, si quis est in vobis sermo exhortationis ad plebem, dicite.
Acts 13 16 Surgens autem Paulus, et manu silentium indicens, ait : Viri Israëlitæ, et qui timetis Deum, audite :
Acts 13 17 Deus plebis Israël elegit patres nostros, et plebem exaltavit cum essent incolæ in terra Ægypti, et in brachio excelso eduxit eos ex ea,
Acts 13 18 et per quadraginta annorum tempus mores eorum sustinuit in deserto.
Acts 13 19 Et destruens gentes septem in terra Chanaan, sorte distribuit eis terram eorum,
Acts 13 20 quasi post quadringentos et quinquaginta annos : et post hæc dedit judices, usque ad Samuel prophetam.
Acts 13 21 Et exinde postulaverunt regem : et dedit illis Deus Saul filium Cis, virum de tribu Benjamin, annis quadraginta :
Acts 13 22 et amoto illo, suscitavit illis David regem : cui testimonium perhibens, dixit : Inveni David filium Jesse, virum secundum cor meum, qui faciet omnes voluntates meas.
Acts 13 23 Hujus Deus ex semine secundum promissionem eduxit Israël salvatorem Jesum,
Acts 13 24 prædicante Joanne ante faciem adventus ejus baptismum pœnitentiæ omni populo Israël.
Acts 13 25 Cum impleret autem Joannes cursum suum, dicebat : Quem me arbitramini esse, non sum ego, sed ecce venit post me, cujus non sum dignus calceamenta pedum solvere.
Acts 13 26 Viri fratres, filii generis Abraham, et qui in vobis timent Deum, vobis verbum salutis hujus missum est.
Acts 13 27 Qui enim habitabant Jerusalem, et principes ejus hunc ignorantes, et voces prophetarum, quæ per omne sabbatum leguntur, judicantes impleverunt,
Acts 13 28 et nullam causam mortis invenientes in eo, petierunt a Pilato, ut interficerent eum.
Acts 13 29 Cumque consummassent omnia quæ de eo scripta erant, deponentes eum de ligno, posuerunt eum in monumento.
Acts 13 30 Deus vero suscitavit eum a mortuis tertia die : qui visus est per dies multos his,
Acts 13 31 qui simul ascenderant cum eo de Galilæa in Jerusalem : qui usque nunc sunt testes ejus ad plebem.
Acts 13 32 Et nos vobis annuntiamus eam, quæ ad patres nostros repromissio facta est :
Acts 13 33 quoniam hanc Deus adimplevit filiis nostris resuscitans Jesum, sicut et in Psalmo secundo scriptum est : Filius meus es tu, ego hodie genui te.
Acts 13 34 Quod autem suscitavit eum a mortuis, amplius jam non reversurum in corruptionem, ita dixit : Quia dabo vobis sancta David fidelia.
Acts 13 35 Ideoque et alias dicit : Non dabis sanctum tuum videre corruptionem.
Acts 13 36 David enim in sua generatione cum administrasset, voluntati Dei dormivit : et appositus est ad patres suos, et vidit corruptionem.
Acts 13 37 Quem vero Deus suscitavit a mortuis, non vidit corruptionem.
Acts 13 38 Notum igitur sit vobis, viri fratres, quia per hunc vobis remissio peccatorum annuntiatur, et ab omnibus quibus non potuistis in lege Moysi justificari,
Acts 13 39 in hoc omnis qui credit, justificatur.
Acts 13 40 Videte ergo ne superveniat vobis quod dictum est in prophetis :
Acts 13 41 Videte contemptores, et admiramini, et disperdimini : quia opus operor ego in diebus vestris, opus quod non credetis, si quis enarraverit vobis.
Acts 13 42 Exeuntibus autem illis rogabant ut sequenti sabbato loquerentur sibi verba hæc.
Acts 13 43 Cumque dimissa esset synagoga, secuti sunt multi Judæorum, et colentium advenarum, Paulum et Barnabam : qui loquentes suadebant eis ut permanerent in gratia Dei.
Acts 13 44 Sequenti vero sabbato pene universa civitas convenit audire verbum Dei.
Acts 13 45 Videntes autem turbas Judæi, repleti sunt zelo, et contradicebant his quæ a Paulo dicebantur, blasphemantes.
Acts 13 46 Tunc constanter Paulus et Barnabas dixerunt : Vobis oportebat primum loqui verbum Dei : sed quoniam repellitis illud, et indignos vos judicatis æternæ vitæ, ecce convertimur ad gentes.
Acts 13 47 Sic enim præcepit nobis Dominus : Posui te in lucem gentium, ut sis in salutem usque ad extremum terræ.
Acts 13 48 Audientes autem gentes gavisæ sunt, et glorificabant verbum Domini : et crediderunt quotquot erant præordinati ad vitam æternam.
Acts 13 49 Disseminabatur autem verbum Domini per universam regionem.
Acts 13 50 Judæi autem concitaverunt mulieres religiosas, et honestas, et primos civitatis, et excitaverunt persecutionem in Paulum et Barnabam : et ejecerunt eos de finibus suis.
Acts 13 51 At illi excusso pulvere pedum in eos, venerunt Iconium.
Acts 13 52 Discipuli quoque replebantur gaudio, et Spiritu Sancto.
Acts 14 1 Factum est autem Iconii, ut simul introirent in synagogam Judæorum, et loquerentur, ita ut crederet Judæorum et Græcorum copiosa multitudo.
Acts 14 2 Qui vero increduli fuerunt Judæi, suscitaverunt, et ad iracundiam concitaverunt animas gentium adversus fratres.
Acts 14 3 Multo igitur tempore demorati sunt, fiducialiter agentes in Domino, testimonium perhibente verbo gratiæ suæ, dante signa et prodigia fieri per manus eorum.
Acts 14 4 Divisa est autem multitudo civitatis : et quidam quidem erant cum Judæis, quidam vero cum Apostolis.
Acts 14 5 Cum autem factus esset impetus gentilium et Judæorum cum principibus suis, ut contumeliis afficerent, et lapidarent eos,
Acts 14 6 intelligentes confugerunt ad civitates Lycaoniæ Lystram, et Derben, et universam in circuitu regionem, et ibi evangelizantes erant.
Acts 14 7 Et quidam vir Lystris infirmus pedibus sedebat, claudus ex utero matris suæ, qui numquam ambulaverat.
Acts 14 8 Hic audivit Paulum loquentem. Qui intuitus eum, et videns quia fidem haberet ut salvus fieret,
Acts 14 9 dixit magna voce : Surge super pedes tuos rectus. Et exilivit, et ambulabat.
Acts 14 10 Turbæ autem cum vidissent quod fecerat Paulus, levaverunt vocem suam lycaonice, dicentes : Dii similes facti hominibus, descenderunt ad nos.
Acts 14 11 Et vocabant Barnabam Jovem, Paulum vero Mercurium : quoniam ipse erat dux verbi.
Acts 14 12 Sacerdos quoque Jovis, qui erat ante civitatem, tauros, et coronas ante januas afferens, cum populis volebat sacrificare.
Acts 14 13 Quod ubi audierunt Apostoli, Barnabas et Paulus, conscissis tunicis suis exilierunt in turbas clamantes,
Acts 14 14 et dicentes : Viri, quid hæc facitis ? et nos mortales sumus, similes vobis homines, annuntiantes vobis ab his vanis converti ad Deum vivum, qui fecit cælum, et terram, et mare, et omnia quæ in eis sunt :
Acts 14 15 qui in præteritis generationibus dimisit omnes gentes ingredi vias suas.
Acts 14 16 Et quidem non sine testimonio semetipsum reliquit benefaciens de cælo, dans pluvias et tempora fructifera, implens cibo et lætitia corda nostra.
Acts 14 17 Et hæc dicentes, vix sedaverunt turbas ne sibi immolarent.
Acts 14 18 Supervenerunt autem quidam ab Antiochia et Iconio Judæi : et persuasis turbis, lapidantesque Paulum, traxerunt extra civitatem, existimantes eum mortuum esse.
Acts 14 19 Circumdantibus autem eum discipulis, surgens intravit civitatem, et postera die profectus est cum Barnaba in Derben.
Acts 14 20 Cumque evangelizassent civitati illi, et docuissent multos, reversi sunt Lystram, et Iconium, et Antiochiam,
Acts 14 21 confirmantes animas discipulorum, exhortantesque ut permanerent in fide : et quoniam per multas tribulationes oportet nos intrare in regnum Dei.
Acts 14 22 Et cum constituissent illis per singulas ecclesias presbyteros, et orassent cum jejunationibus, commendaverunt eos Domino, in quem crediderunt.
Acts 14 23 Transeuntesque Pisidiam, venerunt in Pamphyliam,
Acts 14 24 et loquentes verbum Domini in Perge, descendeunt in Attaliam :
Acts 14 25 et inde navigaverunt Antiochiam, unde erant traditi gratiæ Dei in opus quod compleverunt.
Acts 14 26 Cum autem venissent, et congregassent ecclesiam, retulerunt quanta fecisset Deus cum illis, et quia aperuisset gentibus ostium fidei.
Acts 14 27 Morati sunt autem tempus non modicum cum discipulis.
Acts 15 1 Et quidam descendentes de Judæa, docebant fratres : Quia nisi circumcidamini secundum morem Moysi, non potestis salvari.
Acts 15 2 Facta ergo seditione non minima Paulo et Barnabæ adversus illos, statuerunt ut ascenderent Paulus, et Barnabas, et quidam alii ex aliis ad Apostolos et presbyteros in Jerusalem super hac quæstione.
Acts 15 3 Illi ergo deducti ab ecclesia pertransibant Phœnicen et Samariam, narrantes conversionem gentium : et faciebant gaudium magnum omnibus fratribus.
Acts 15 4 Cum autem venissent Jerosolymam, suscepti sunt ab ecclesia, et ab Apostolis, et senioribus annuntiantes quanta Deus fecisset cum illis.
Acts 15 5 Surrexerunt autem quidam de hæresi pharisæorum, qui crediderunt, dicentes : Quia oportet circumcidi eos, præcipere quoque servare legem Moysi.
Acts 15 6 Conveneruntque Apostoli et seniores videre de verbo hoc.
Acts 15 7 Cum autem magna conquisitio fieret, surgens Petrus dixit ad eos : Viri fratres, vos scitis quoniam ab antiquis diebus Deus in nobis elegit, per os meum, audire gentes verbum Evangelii, et credere.
Acts 15 8 Et qui novit corda Deus, testimonium perhibuit, dans illis Spiritum Sanctum, sicut et nobis,
Acts 15 9 et nihil discrevit inter nos et illos, fide purificans corda eorum.
Acts 15 10 Nunc ergo quid tentatis Deum, imponere jugum super cervices discipulorum quod neque patres nostri, neque nos portare potuimus ?
Acts 15 11 Sed per gratiam Domini Jesu Christi credimus salvari, quemadmodum et illi.
Acts 15 12 Tacuit autem omnis multitudo : et audiebant Barnabam et Paulum narrantes quanta Deus fecisset signa et prodigia per eos.
Acts 15 13 Et postquam tacuerunt, respondit Jacobus, dicens : Viri fratres, audite me.
Acts 15 14 Simon narravit quemadmodum primum Deus visitavit sumere ex gentibus populum nomini suo.
Acts 15 15 Et huic concordant verba prophetarum sicut scriptum est :
Acts 15 16 Post hæc revertar, et reædificabo tabernaculum David, quod decidit : et diruta ejus reædificabo, et erigam illud :
Acts 15 17 ut requirant ceteri hominum Dominum, et omnes gentes, super quas invocatum est nomen meum, dicit Dominus faciens hæc.
Acts 15 18 Notum a sæculo est Domino opus suum.
Acts 15 19 Propter quod ego judico non inquietari eos qui ex gentibus convertuntur ad Deum,
Acts 15 20 sed scribere ad eos ut abstineant se a contaminationibus simulacrorum, et fornicatione, et suffocatis, et sanguine.
Acts 15 21 Moyses enim a temporibus antiquis habet in singulis civitatibus qui eum prædicent in synagogis, ubi per omne sabbatum legitur.
Acts 15 22 Tunc placuit Apostolis, et senioribus cum omni ecclesia, eligere viros ex eis, et mittere Antiochiam cum Paulo et Barnaba, Judam, qui cognominabatur Barsabas, et Silam, viros primos in fratribus,
Acts 15 23 scribentes per manus eorum : Apostoli et seniores fratres, his qui sunt Antiochiæ, et Syriæ, et Ciliciæ, fratribus ex gentibus, salutem.
Acts 15 24 Quoniam audivimus quia quidam ex nobis exeuntes, turbaverunt vos verbis, evertentes animas vestras, quibus non mandavimus :
Acts 15 25 placuit nobis collectis in unum eligere viros, et mittere ad vos cum carissimis nostris Barnaba et Paulo,
Acts 15 26 hominibus qui tradiderunt animas suas pro nomine Domini nostri Jesu Christi.
Acts 15 27 Misimus ergo Judam et Silam, qui et ipsi vobis verbis referent eadem.
Acts 15 28 Visum est enim Spiritui Sancto, et nobis nihil ultra imponere vobis oneris quam hæc necessaria :
Acts 15 29 ut abstineatis vos ab immolatis simulacrorum, et sanguine, et suffocato, et fornicatione, a quibus custodientes vos, bene agetis. Valete.
Acts 15 30 Illi ergo dimissi, descendeunt Antiochiam : et congregata multitudine tradiderunt epistolam.
Acts 15 31 Quam cum legissent, gavisi sunt super consolatione.
Acts 15 32 Judas autem, et Silas, et ipsi cum essent prophetæ, verbo plurimo consolati sunt fratres, et confirmaverunt.
Acts 15 33 Facto autem ibi aliquanto tempore, dimissi sunt cum pace a fratribus ad eos, qui miserant illos.
Acts 15 34 Visum est autem Silæ ibi remanere : Judas autem solus abiit Jerusalem.
Acts 15 35 Paulus autem et Barnabas demorabantur Antiochiæ docentes, et evangelizantes cum aliis pluribus verbum Domini.
Acts 15 36 Post aliquot autem dies, dixit ad Barnabam Paulus : Revertentes visitemus fratres per universas civitates, in quibus prædicavimus verbum Domini, quomodo se habeant.
Acts 15 37 Barnabas autem volebat secum assumere et Joannem, qui cognominabatur Marcus.
Acts 15 38 Paulus autem rogabat eum (ut qui discessisset ab eis de Pamphylia, et non isset cum eis in opus) non debere recipi.
Acts 15 39 Facta est autem dissensio, ita ut discederent ab invicem et Barnabas quidem, assumpto Marco, navigaret Cyprum.
Acts 15 40 Paulus vero, electo Sila, profectus est, traditus gratiæ Dei a fratribus.
Acts 15 41 Perambulabat autem Syriam et Ciliciam, confirmans ecclesias : præcipiens custodire præcepta Apostolorum et seniorum.
Acts 16 1 Pervenit autem Derben et Lystram. Et ecce discipulus quidam erat ibi nomine Timotheus, filius mulieris Judææ fidelis, patre gentili.
Acts 16 2 Huic testimonium bonum reddebant qui in Lystris erant, et Iconio fratres.
Acts 16 3 Hunc voluit Paulus secum proficisci : et assumens circumcidit eum propter Judæos, qui erant in illis locis. Sciebant enim omnes quod pater ejus erat gentilis.
Acts 16 4 Cum autem pertransirent civitates, tradebant eis custodiri dogmata quæ erant decreta ab Apostolis et senioribus, qui erant Jerosolymis.
Acts 16 5 Et ecclesiæ quidem confirmabantur fide, et abundabunt numero quotidie.
Acts 16 6 Transeuntes autem Phrygiam et Galatiæ regionem, vetati sunt a Spiritu Sancto loqui verbum Dei in Asia.
Acts 16 7 Cum venissent autem in Mysiam, tentabant ire in Bithyniam : et non permisit eos Spiritus Jesu.
Acts 16 8 Cum autem pertransissent Mysiam, descendeunt Troadem :
Acts 16 9 et visio per noctem Paulo ostensa est : vir Macedo quidam erat stans et deprecans eum, et dicens : Transiens in Macedoniam, adjuva nos.
Acts 16 10 Ut autem visum vidit, statim quæsivimus proficisci in Macedoniam, certi facti quod vocasset nos Deus evangelizare eis.
Acts 16 11 Navigantes autem a Troade, recto cursu venimus Samothraciam, et sequenti die Neapolim :
Acts 16 12 et inde Philippos, quæ est prima partis Macedoniæ civitas, colonia. Eramus autem in hac urbe diebus aliquot, conferentes.
Acts 16 13 Die autem sabbatorum egressi sumus foras portam juxta flumen, ubi videbatur oratio esse : et sedentes loquebamur mulieribus quæ convenerant.
Acts 16 14 Et quædam mulier nomine Lydia, purpuraria civitatis Thyatirenorum, colens Deum, audivit : cujus Dominus aperuit cor intendere his quæ dicebantur a Paulo.
Acts 16 15 Cum autem baptizata esset, et domus ejus, deprecata est dicens : Si judicastis me fidelem Domino esse, introite in domum meam, et manete. Et coëgit nos.
Acts 16 16 Factum est autem euntibus nobis ad orationem, puellam quamdam habentem spiritum pythonem obviare nobis, quæ quæstum magnum præstabat dominis suis divinando.
Acts 16 17 Hæc subsecuta Paulum, et nos, clamabat dicens : Isti homines servi Dei excelsi sunt, qui annuntiant vobis viam salutis.
Acts 16 18 Hoc autem faciebat multis diebus. Dolens autem Paulus, et conversus, spiritui dixit : Præcipio tibi in nomine Jesu Christi exire ab ea. Et exiit eadem hora.
Acts 16 19 Videntes autem domini ejus quia exivit spes quæstus eorum, apprehendentes Paulum et Silam, perduxerunt in forum ad principes :
Acts 16 20 et offerentes eos magistratibus, dixerunt : Hi homines conturbant civitatem nostram, cum sint Judæi :
Acts 16 21 et annuntiant morem, quem non licet nobis suscipere, neque facere, cum simus Romani.
Acts 16 22 Et cucurrit plebs adversus eos : et magistratus, scissis tunicis eorum, jusserunt eos virgis cædi.
Acts 16 23 Et cum multas plagas eis imposuissent, miserunt eos in carcerem, præcipientes custodi ut diligenter custodiret eos.
Acts 16 24 Qui cum tale præceptum accepisset, misit eos in interiorem carcerem, et pedes eorum strinxit ligno.
Acts 16 25 Media autem nocte Paulus et Silas orantes, laudabant Deum : et audiebant eos qui in custodia erant.
Acts 16 26 Subito vero terræmotus factus est magnus, ita ut moverentur fundamenta carceris. Et statim aperta sunt omnia ostia : et universorum vincula soluta sunt.
Acts 16 27 Expergefactus autem custos carceris, et videns januas apertas carceris, evaginato gladio volebat se interficere, æstimans fugisse vinctos.
Acts 16 28 Clamavit autem Paulus voce magna, dicens : Nihil tibi mali feceris : universi enim hic sumus.
Acts 16 29 Petitoque lumine, introgressus est : et tremefactus procidit Paulo et Silæ ad pedes :
Acts 16 30 et producens eos foras, ait : Domini, quid me oportet facere, ut salvus fiam ?
Acts 16 31 At illi dixerunt : Crede in Dominum Jesum : et salvus eris tu, et domus tua.
Acts 16 32 Et locuti sunt ei verbum Domini cum omnibus qui erant in domo ejus.
Acts 16 33 Et tollens eos in illa hora noctis, lavit plagas eorum : et baptizatus est ipse, et omnis domus ejus continuo.
Acts 16 34 Cumque perduxisset eos in domum suam, apposuit eis mensam, et lætatus est cum omni domo sua credens Deo.
Acts 16 35 Et cum dies factus esset, miserunt magistratus lictores, dicentes : Dimitte homines illos.
Acts 16 36 Nuntiavit autem custos carceris verba hæc Paulo : Quia miserunt magistratus ut dimittamini, nunc igitur exeuntes, ite in pace.
Acts 16 37 Paulus autem dixit eis : Cæsos nos publice, indemnatos, homines Romanos miserunt in carcerem, et nunc occulte nos ejiciunt ? Non ita : sed veniant,
Acts 16 38 et ipsi nos ejiciant. Nuntiaverunt autem magistratibus lictores verba hæc. Timueruntque audito quod Romani essent :
Acts 16 39 et venientes deprecati sunt eos, et educentes rogabant ut egrederentur de urbe.
Acts 16 40 Exeuntes autem de carcere, introierunt ad Lydiam : et visis fratribus consolati sunt eos, et profecti sunt.
Acts 17 1 Cum autem perambulassent Amphipolim et Apolloniam, venerunt Thessalonicam, ubi erat synagoga Judæorum.
Acts 17 2 Secundum consuetudinem autem Paulus introivit ad eos, et per sabbata tria disserebat eis de Scripturis,
Acts 17 3 adaperiens et insinuans quia Christum oportuit pati, et resurgere a mortuis : et quia hic est Jesus Christus, quem ego annuntio vobis.
Acts 17 4 Et quidam ex eis crediderunt et adjuncti sunt Paulo, et Silæ, et de colentibus, gentilibusque multitudo magna, et mulieres nobiles non paucæ.
Acts 17 5 Zelantes autem Judæi, assumentesque de vulgo viros quosdam malos, et turba facta, concitaverunt civitatem : et assistentes domui Jasonis quærebant eos producere in populum.
Acts 17 6 Et cum non invenissent eos, trahebant Jasonem, et quosdam fratres ad principes civitatis, clamantes : Quoniam hi qui urbem concitant, et huc venerunt,
Acts 17 7 quos suscepit Jason, et hi omnes contra decreta Cæsaris faciunt, regem alium dicentes esse, Jesum.
Acts 17 8 Concitaverunt autem plebem, et principes civitatis audientes hæc.
Acts 17 9 Et accepta satisfactione a Jasone, et a ceteris, dimiserunt eos.
Acts 17 10 Fratres vero confestim per noctem dimiserunt Paulum et Silam in Berœam. Qui cum venissent, in synagogam Judæorum introierunt.
Acts 17 11 Hi autem erant nobiliores eorum qui sunt Thessalonicæ, qui susceperunt verbum cum omni aviditate, quotidie scrutantes Scripturas, si hæc ita se haberent.
Acts 17 12 Et multi quidem crediderunt ex eis, et mulierum gentilium honestarum, et viri non pauci.
Acts 17 13 Cum autem cognovissent in Thessalonica Judæi, quia et Berœæ prædicatum est a Paulo verbum Dei, venerunt et illuc commoventes, et turbantes multitudinem.
Acts 17 14 Statimque tunc Paulum dimiserunt fratres, ut iret usque ad mare : Silas autem et Timotheus remanserunt ibi.
Acts 17 15 Qui autem deducebant Paulum, perduxerunt eum usque Athenas, et accepto mandato ab eo ad Silam et Timotheum ut quam celeriter venirent ad illum, profecti sunt.
Acts 17 16 Paulus autem cum Athenis eos exspectaret, incitabatur spiritus ejus in ipso, videns idololatriæ deditam civitatem.
Acts 17 17 Disputabat igitur in synagoga cum Judæis, et colentibus, et in foro, per omnes dies ad eos qui aderant.
Acts 17 18 Quidam autem epicurei et stoici philosophi disserebant cum eo, et quidam dicebant : Quid vult seminiverbius hic dicere ? Alii vero : Novorum dæmoniorum videtur annuntiator esse : quia Jesum et resurrectionem annuntiabat eis.
Acts 17 19 Et apprehensum eum ad Areopagum duxerunt, dicentes : Possumus scire quæ est hæc nova, quæ a te dicitur, doctrina ?
Acts 17 20 nova enim quædam infers auribus nostris : volumus ergo scire quidnam velint hæc esse.
Acts 17 21 (Athenienses autem omnes, et advenæ hospites, ad nihil aliud vacabant nisi aut dicere, aut audire aliquid novi.)
Acts 17 22 Stans autem Paulus in medio Areopagi, ait : Viri Athenienses, per omnia quasi superstitiosiores vos video.
Acts 17 23 Præteriens enim, et videns simulacra vestra, inveni et aram, in qua scriptum erat : Ignoto Deo. Quod ergo ignorantes colitis, hoc ego annuntio vobis.
Acts 17 24 Deus, qui fecit mundum, et omnia quæ in eo sunt, hic cæli et terræ cum sit Dominus, non in manufactis templis habitat,
Acts 17 25 nec manibus humanis colitur indigens aliquo, cum ipse det omnibus vitam, et inspirationem, et omnia :
Acts 17 26 fecitque ex uno omne genus hominum inhabitare super universam faciem terræ, definiens statuta tempora, et terminos habitationis eorum,
Acts 17 27 quærere Deum si forte attrectent eum, aut inveniant, quamvis non longe sit ab unoquoque nostrum.
Acts 17 28 In ipso enim vivimus, et movemur, et sumus : sicut et quidam vestrorum poëtarum dixerunt : Ipsius enim et genus sumus.
Acts 17 29 Genus ergo cum simus Dei, non debemus æstimare auro, aut argento, aut lapidi, sculpturæ artis, et cogitationis hominis, divinum esse simile.
Acts 17 30 Et tempora quidem hujus ignorantiæ despiciens Deus, nunc annuntiat hominibus ut omnes ubique pœnitentiam agant,
Acts 17 31 eo quod statuit diem in quo judicaturus est orbem in æquitate in viro, in quo statuit, fidem præbens omnibus, suscitans eum a mortuis.
Acts 17 32 Cum audissent autem resurrectionem mortuorum, quidam quidem irridebant, quidam vero dixerunt : Audiemus te de hoc iterum.
Acts 17 33 Sic Paulus exivit de medio eorum.
Acts 17 34 Quidam vero viri adhærentes ei, crediderunt : in quibus et Dionysius Areopagita, et mulier nomine Damaris, et alii cum eis.
Acts 18 1 Post hæc egressus ab Athenis, venit Corinthum :
Acts 18 2 et inveniens quemdam Judæum nomine Aquilam, Ponticum genere, qui nuper venerat ab Italia, et Priscillam uxorem ejus (eo quod præcepisset Claudius discedere omnes Judæos a Roma), accessit ad eos.
Acts 18 3 Et quia ejusdem erat artis, manebat apud eos, et operabatur. (Erant autem scenofactoriæ artis.)
Acts 18 4 Et disputabat in synagoga per omne sabbatum, interponens nomen Domini Jesu, suadebatque Judæis et Græcis.
Acts 18 5 Cum venissent autem de Macedonia Silas et Timotheus, instabat verbo Paulus, testificans Judæis esse Christum Jesum.
Acts 18 6 Contradicentibus autem eis, et blasphemantibus, excutiens vestimenta sua, dixit ad eos : Sanguis vester super caput vestrum : mundus ego, ex hoc ad gentes vadam.
Acts 18 7 Et migrans inde, intravit in domum cujusdam, nomine Titi Justi, colentis Deum, cujus domus erat conjuncta synagogæ.
Acts 18 8 Crispus autem archisynagogus credidit Domino cum omni domo sua : et multi Corinthiorum audientes credebant, et baptizabantur.
Acts 18 9 Dixit autem Dominus nocte per visionem Paulo : Noli timere, sed loquere, et ne taceas :
Acts 18 10 propter quod ego sum tecum : et nemo apponetur tibi ut noceat te : quoniam populus est mihi multus in hac civitate.
Acts 18 11 Sedit autem ibi annum et sex menses, docens apud eos verbum Dei.
Acts 18 12 Gallione autem proconsule Achaiæ, insurrexerunt uno animo Judæi in Paulum, et adduxerunt eum ad tribunal,
Acts 18 13 dicentes : Quia contra legem hic persuadet hominibus colere Deum.
Acts 18 14 Incipiente autem Paulo aperire os, dixit Gallio ad Judæos : Si quidem esset iniquum aliquid, aut facinus pessimum o viri Judæi, recte vos sustinerem.
Acts 18 15 Si vero quæstiones sunt de verbo, et nominibus, et lege vestra, vos ipsi videritis : judex ego horum nolo esse.
Acts 18 16 Et minavit eos a tribunali.
Acts 18 17 Apprehendentes autem omnes Sosthenem principem synagogæ, percutiebant eum ante tribunal : et nihil eorum Gallioni curæ erat.
Acts 18 18 Paulus vero cum adhuc sustinuisset dies multos fratribus valefaciens, navigavit in Syriam (et cum eo Priscilla et Aquila), qui sibi totonderat in Cenchris caput : habebat enim votum.
Acts 18 19 Devenitque Ephesum, et illos ibi reliquit. Ipse vero ingressus synagogam, disputabat cum Judæis.
Acts 18 20 Rogantibus autem eis ut ampliori tempore maneret, non consensit,
Acts 18 21 sed valefaciens, et dicens : Iterum revertar ad vos Deo volente, profectus est ab Epheso.
Acts 18 22 Et descendens Cæsaream, ascendit, et salutavit ecclesiam, et descendit Antiochiam.
Acts 18 23 Et facto ibi aliquanto tempore profectus est, perambulans ex ordine Galaticam regionem, et Phrygiam, confirmans omnes discipulos.
Acts 18 24 Judæus autem quidam, Apollo nomine, Alexandrinus genere, vir eloquens, devenit Ephesum, potens in scripturis.
Acts 18 25 Hic erat edoctus viam Domini : et fervens spiritu loquebatur, et docebat diligenter ea quæ sunt Jesu, sciens tantum baptisma Joannis.
Acts 18 26 Hic ergo cœpit fiducialiter agere in synagoga. Quem cum audissent Priscilla et Aquila, assumpserunt eum, et diligentius exposuerunt ei viam Domini.
Acts 18 27 Cum autem vellet ire Achaiam, exhortati fratres, scripserunt discipulis ut susciperent eum. Qui cum venisset, contulit multum his qui crediderant.
Acts 18 28 Vehementer enim Judæos revincebat publice, ostendens per Scripturas, esse Christum Jesum.
Acts 19 1 Factum est autem cum Apollo esset Corinthi, ut Paulus peragratis superioribus partibus veniret Ephesum, et inveniret quosdam discipulos :
Acts 19 2 dixitque ad eos : Si Spiritum Sanctum accepistis credentes ? At illi dixerunt ad eum : Sed neque si Spiritus Sanctus est, audivimus.
Acts 19 3 Ille vero ait : In quo ergo baptizati estis ? Qui dixerunt : In Joannis baptismate.
Acts 19 4 Dixit autem Paulus : Joannes baptizavit baptismo pœnitentiæ populum, dicens : In eum qui venturus esset post ipsum, ut crederent, hoc est, in Jesum.
Acts 19 5 His auditis, baptizati sunt in nomine Domini Jesu.
Acts 19 6 Et cum imposuisset illis manus Paulus, venit Spiritus Sanctus super eos, et loquebantur linguis, et prophetabant.
Acts 19 7 Erant autem omnes viri fere duodecim.
Acts 19 8 Introgressus autem synagogam, cum fiducia loquebatur per tres menses, disputans, et suadens de regno Dei.
Acts 19 9 Cum autem quidam indurarentur, et non crederent, maledicentes viam Domini coram multitudine, discedens ab eis, segregavit discipulos, quotidie disputans in schola tyranni cujusdam.
Acts 19 10 Hoc autem factum est per biennium, ita ut omnes qui habitabant in Asia, audirent verbum Domini, Judæi atque gentiles.
Acts 19 11 Virtutesque non quaslibet faciebat Deus per manum Pauli :
Acts 19 12 ita ut etiam super languidos deferrentur a corpore ejus sudaria, et semicinctia, et recedebant ab eis languores, et spiritus nequam egrediebantur.
Acts 19 13 Tentaverunt autem quidam et de circumeuntibus Judæis exorcistis, invocare super eos qui habebant spiritus malos, nomen Domini Jesu, dicentes : Adjuro vos per Jesum, quem Paulus prædicat.
Acts 19 14 Erant autem quidam Judæi Scevæ principis sacerdotum septem filii, qui hoc faciebant.
Acts 19 15 Respondens autem spiritus nequam dixit eis : Jesum novi, et Paulum scio : vos autem qui estis ?
Acts 19 16 Et insiliens in eos homo, in quo erat dæmonium pessimum, et dominatus amborum, invaluit contra eos, ita ut nudi et vulnerati effugerent de domo illa.
Acts 19 17 Hoc autem notum factum est omnibus Judæis, atque gentilibus, qui habitabant Ephesi : et cecidit timor super omnes illos, et magnificabatur nomen Domini Jesu.
Acts 19 18 Multique credentium veniebant, confitentes et annuntiantes actus suos.
Acts 19 19 Multi autem ex eis, qui fuerant curiosa sectati, contulerunt libros, et combusserunt coram omnibus : et computatis pretiis illorum, invenerunt pecuniam denariorum quinquaginta millium.
Acts 19 20 Ita fortiter crescebat verbum Dei, et confirmabatur.
Acts 19 21 His autem expletis, proposuit Paulus in Spiritu, transita Macedonia et Achaia, ire Jerosolymam, dicens : Quoniam postquam fuero ibi, oportet me et Romam videre.
Acts 19 22 Mittens autem in Macedoniam duos ex ministrantibus sibi, Timotheum et Erastum, ipse remansit ad tempus in Asia.
Acts 19 23 Facta est autem illo tempore turbatio non minima de via Domini.
Acts 19 24 Demetrius enim quidam nomine, argentarius, faciens ædes argenteas Dianæ, præstabat artificibus non modicum quæstum :
Acts 19 25 quos convocans, et eos qui hujusmodi erant opifices, dixit : Viri, scitis quia de hoc artificio est nobis acquisitio :
Acts 19 26 et videtis, et auditis quia non solum Ephesi, sed pene totius Asiæ, Paulus hic suadens avertit multam turbam, dicens : Quoniam non sunt dii, qui manibus fiunt.
Acts 19 27 Non solum autem hæc periclitabitur nobis pars in redargutionem venire, sed et magnæ Dianæ templum in nihilum reputabitur, sed et destrui incipiet majestas ejus, quam tota Asia, et orbis colit.
Acts 19 28 His auditis, repleti sunt ira, et exclamaverunt dicentes : Magna Diana Ephesiorum.
Acts 19 29 Et impleta est civitas confusione, et impetum fecerunt uno animo in theatrum, rapto Gajo, et Aristarcho Macedonibus, comitibus Pauli.
Acts 19 30 Paulo autem volente intrare in populum, non permiserunt discipuli.
Acts 19 31 Quidam autem et de Asiæ principibus, qui erant amici ejus, miserunt ad eum rogantes ne se daret in theatrum :
Acts 19 32 alii autem aliud clamabant. Erat enim ecclesia confusa : et plures nesciebant qua ex causa convenissent.
Acts 19 33 De turba autem detraxerunt Alexandrum, propellentibus eum Judæis. Alexander autem manu silentio postulato, volebat reddere rationem populo.
Acts 19 34 Quem ut cognoverunt Judæum esse, vox facta una est omnium, quasi per horas duas clamantium : Magna Diana Ephesiorum.
Acts 19 35 Et cum sedasset scriba turbas, dixit : Viri Ephesii, quis enim est hominum, qui nesciat Ephesiorum civitatem cultricem esse magnæ Dianæ, Jovisque prolis ?
Acts 19 36 Cum ergo his contradici non possit, oportet vos sedatos esse, et nihil temere agere.
Acts 19 37 Adduxistis enim homines istos, neque sacrilegos, neque blasphemantes deam vestram.
Acts 19 38 Quod si Demetrius, et qui cum eo sunt artifices, habent adversus aliquem causam, conventus forenses aguntur, et proconsules sunt, accusent invicem.
Acts 19 39 Si quid autem alterius rei quæritis, in legitima ecclesia poterit absolvi.
Acts 19 40 Nam et periclitamur argui seditionis hodiernæ : cum nullus obnoxius sit de quo possimus reddere rationem concursus istius. Et cum hæc dixisset, dimisit ecclesiam.
Acts 20 1 Postquam autem cessavit tumultus, vocatis Paulus discipulis, et exhortatus eos, valedixit, et profectus est ut iret in Macedoniam.
Acts 20 2 Cum autem perambulasset partes illas, et exhortatus eos fuisset multo sermone, venit ad Græciam :
Acts 20 3 ubi cum fecisset menses tres, factæ sunt illi insidiæ a Judæis navigaturo in Syriam : habuitque consilium ut reverteretur per Macedoniam.
Acts 20 4 Comitatus est autem eum Sopater Pyrrhi Berœensis, Thessalonicensium vero Aristarchus, et Secundus, et Gajus Derbeus, et Timotheus : Asiani vero Tychicus et Trophimus.
Acts 20 5 Hi cum præcessissent, sustinuerunt nos Troade :
Acts 20 6 nos vero navigavimus post dies azymorum a Philippis, et venimus ad eos Troadem in diebus quinque, ubi demorati sumus diebus septem.
Acts 20 7 Una autem sabbati cum convenissemus ad frangendum panem, Paulus disputabat cum eis profecturus in crastinum, protraxitque sermonem usque in mediam noctem.
Acts 20 8 Erant autem lampades copiosæ in cœnaculo, ubi eramus congregati.
Acts 20 9 Sedens autem quidam adolescens nomine Eutychus super fenestram, cum mergeretur somno gravi, disputante diu Paulo, ductus somno cecidit de tertio cœnaculo deorsum, et sublatus est mortuus.
Acts 20 10 Ad quem cum descendisset Paulus, incubuit super eum : et complexus dixit : Nolite turbari, anima enim ipsius in ipso est.
Acts 20 11 Ascendens autem, frangensque panem, et gustans, satisque allocutus usque in lucem, sic profectus est.
Acts 20 12 Adduxerunt autem puerum viventem, et consolati sunt non minime.
Acts 20 13 Nos autem ascendentes navem, navigavimus in Asson, inde suscepturi Paulum : sic enim disposuerat ipse per terram iter facturus.
Acts 20 14 Cum autem convenisset nos in Asson, assumpto eo, venimus Mitylenen.
Acts 20 15 Et inde navigantes, sequenti die venimus contra Chium, et alia applicuimus Samum, et sequenti die venimus Miletum.
Acts 20 16 Proposuerat enim Paulus transnavigare Ephesum, ne qua mora illi fieret in Asia. Festinabat enim, si possibile sibi esset, ut diem Pentecostes faceret Jerosolymis.
Acts 20 17 A Mileto autem mittens Ephesum, vocavit majores natu ecclesiæ.
Acts 20 18 Qui cum venissent ad eum, et simul essent, dixit eis : Vos scitis a prima die, qua ingressus sum in Asiam, qualiter vobiscum per omne tempus fuerim,
Acts 20 19 serviens Domino cum omni humilitate, et lacrimis, et tentationibus, quæ mihi acciderunt ex insidiis Judæorum :
Acts 20 20 quomodo nihil subtraxerim utilium, quominus annuntiarem vobis, et docerem vos publice, et per domos,
Acts 20 21 testificans Judæis, atque gentilibus in Deum pœnitentiam, et fidem in Dominum nostrum Jesum Christum.
Acts 20 22 Et nunc ecce alligatus ego spiritu, vado in Jerusalem : quæ in ea ventura sint mihi, ignorans :
Acts 20 23 nisi quod Spiritus Sanctus per omnes civitates mihi protestatur, dicens quoniam vincula et tribulationes Jerosolymis me manent.
Acts 20 24 Sed nihil horum vereor : nec facio animam meam pretiosiorem quam me, dummodo consummem cursum meum, et ministerium verbi, quod accepi a Domino Jesu, testificari Evangelium gratiæ Dei.
Acts 20 25 Et nunc ecce ego scio quia amplius non videbitis faciem meam vos omnes, per quos transivi prædicans regnum Dei.
Acts 20 26 Quapropter contestor vos hodierna die, quia mundus sum a sanguine omnium.
Acts 20 27 Non enim subterfugi, quominus annuntiarem omne consilium Dei vobis.
Acts 20 28 Attendite vobis, et universo gregi, in quo vos Spiritus Sanctus posuit episcopos regere ecclesiam Dei, quam acquisivit sanguine suo.
Acts 20 29 Ego scio quoniam intrabunt post discessionem meam lupi rapaces in vos, non parcentes gregi.
Acts 20 30 Et ex vobis ipsis exsurgent viri loquentes perversa, ut abducant discipulos post se.
Acts 20 31 Propter quod vigilate memoria retinentes : quoniam per triennium nocte et die non cessavi, cum lacrimis monens unumquemque vestrum.
Acts 20 32 Et nunc commendo vos Deo, et verbo gratiæ ipsius, qui potens est ædificare, et dare hæreditatem in sanctificatis omnibus.
Acts 20 33 Argentum, et aurum, aut vestem nullius concupivi, sicut
Acts 20 34 ipsi scitis : quoniam ad ea quæ mihi opus erant, et his qui mecum sunt, ministraverunt manus istæ.
Acts 20 35 Omnia ostendi vobis, quoniam sic laborantes, oportet suscipere infirmos ac meminisse verbi Domini Jesu, quoniam ipse dixit : Beatius est magis dare, quam accipere.
Acts 20 36 Et cum hæc dixisset, positis genibus suis oravit cum omnibus illis.
Acts 20 37 Magnus autem fletus factus est omnium : et procumbentes super collum Pauli, osculabantur eum,
Acts 20 38 dolentes maxime in verbo, quod dixerat, quoniam amplius faciem ejus non essent visuri. Et deducebant eum ad navem.
Acts 21 1 Cum autem factum esset ut navigaremus abstracti ab eis, recto cursu venimus Coum, et sequenti die Rhodum, et inde Pataram.
Acts 21 2 Et cum invenissemus navem transfretantem in Phœnicen, ascendentes navigavimus.
Acts 21 3 Cum apparuissemus autem Cypro, relinquentes eam ad sinistram, navigavimus in Syriam, et venimus Tyrum : ibi enim navis expositura erat onus.
Acts 21 4 Inventis autem discipulis, mansimus ibi diebus septem : qui Paulo dicebant per Spiritum ne ascenderet Jerosolymam.
Acts 21 5 Et expletis diebus, profecti ibamus, deducentibus nos omnibus cum uxoribus et filiis usque foras civitatem : et positis genibus in littore, oravimus.
Acts 21 6 Et cum valefecissemus invicem ascendimus navem : illi autem redierunt in sua.
Acts 21 7 Nos vero navigatione expleta a Tyro descendimus Ptolemaidam : et salutatis fratribus, mansimus die una apud illos.
Acts 21 8 Alia autem die profecti, venimus Cæsaream. Et intrantes domum Philippi evangelistæ, qui erat unus de septem, mansimus apud eum.
Acts 21 9 Huic autem erant quatuor filiæ virgines prophetantes.
Acts 21 10 Et cum moraremur per dies aliquot, supervenit quidam a Judæa propheta, nomine Agabus.
Acts 21 11 Is cum venisset ad nos, tulit zonam Pauli : et alligans sibi pedes et manus, dixit : Hæc dicit Spiritus Sanctus : Virum, cujus est zona hæc, sic alligabunt in Jerusalem Judæi, et tradent in manus gentium.
Acts 21 12 Quod cum audissemus, rogabamus nos, et qui loci illius erant, ne ascenderet Jerosolymam.
Acts 21 13 Tunc respondit Paulus, et dixit : Quid facitis flentes, et affligentes cor meum ? Ego enim non solum alligari, sed et mori in Jerusalem paratus sum propter nomen Domini Jesu.
Acts 21 14 Et cum ei suadere non possemus, quievimus, dicentes : Domini voluntas fiat.
Acts 21 15 Post dies autem istos præparati, ascendebamus in Jerusalem.
Acts 21 16 Venerunt autem et ex discipulis a Cæsarea nobiscum, adducentes secum apud quem hospitaremur Mnasonem quemdam Cyprium, antiquum discipulum.
Acts 21 17 Et cum venissemus Jerosolymam, libenter exceperunt nos fratres.
Acts 21 18 Sequenti autem die introibat Paulus nobiscum ad Jacobum, omnesque collecti sunt seniores.
Acts 21 19 Quos cum salutasset, narrabat per singula quæ Deus fecisset in gentibus per ministerium ipsius.
Acts 21 20 At illi cum audissent, magnificabant Deum, dixeruntque ei : Vides frater, quot millia sunt in Judæis qui crediderunt, et omnes æmulatores sunt legis.
Acts 21 21 Audierunt autem de te quia discessionem doceas a Moyse eorum, qui per gentes sunt, Judæorum : dicens non debere eos circumcidere filios suos, neque secundum consuetudinem ingredi.
Acts 21 22 Quid ergo est ? utique oportet convenire multitudinem : audient enim te supervenisse.
Acts 21 23 Hoc ergo fac quod tibi dicimus : Sunt nobis viri quatuor, votum habentes super se.
Acts 21 24 His assumptis, sanctifica te cum illis : et impende in illis ut radant capita : et scient omnes quia quæ de te audierunt, falsa sunt, sed ambulas et ipse custodiens legem.
Acts 21 25 De his autem qui crediderunt ex gentibus, nos scripsimus judicantes ut abstineant se ab idolis immolato, et sanguine, et suffocato, et fornicatione.
Acts 21 26 Tunc Paulus, assumptis viris, postera die purificatus cum illis intravit in templum, annuntians expletionem dierum purificationis, donec offerretur pro unoquoque eorum oblatio.
Acts 21 27 Dum autem septem dies consummarentur, hi qui de Asia erant Judæi, cum vidissent eum in templo, concitaverunt omnem populum, et injecerunt ei manus, clamantes :
Acts 21 28 Viri Israëlitæ, adjuvate : hic est homo qui adversus populum, et legem, et locum hunc, omnes ubique docens, insuper et gentiles induxit in templum, et violavit sanctum locum istum.
Acts 21 29 Viderant enim Trophimum Ephesium in civitate cum ipso, quem æstimaverunt quoniam in templum introduxisset Paulus.
Acts 21 30 Commotaque est civitas tota, et facta est concursio populi. Et apprehendentes Paulum, trahebant eum extra templum : et statim clausæ sunt januæ.
Acts 21 31 Quærentibus autem eum occidere, nuntiatum est tribuno cohortis quia tota confunditur Jerusalem.
Acts 21 32 Qui statim, assumptis militibus et centurionibus, decurrit ad illos. Qui cum vidissent tribunum, et milites, cessaverunt percutere Paulum.
Acts 21 33 Tunc accedens tribunus apprehendit eum, et jussit eum alligari catenis duabus : et interrogabat quis esset, et quid fecisset.
Acts 21 34 Alii autem aliud clamabant in turba. Et cum non posset certum cognoscere præ tumultu, jussit duci eum in castra.
Acts 21 35 Et cum venisset ad gradus, contigit ut portaretur a militibus propter vim populi.
Acts 21 36 Sequebatur enim multitudo populi, clamans : Tolle eum.
Acts 21 37 Et cum cœpisset induci in castra Paulus, dicit tribuno : Si licet mihi loqui aliquid ad te ? Qui dixit : Græce nosti ?
Acts 21 38 Nonne tu es Ægyptius, qui ante hos dies tumultum concitasti, et eduxisti in desertum quatuor millia virorum sicariorum ?
Acts 21 39 Et dixit ad eum Paulus : Ego homo sum quidem Judæus a Tarso Ciliciæ, non ignotæ civitatis municeps. Rogo autem te, permitte mihi loqui ad populum.
Acts 21 40 Et cum ille permisisset, Paulus stans in gradibus annuit manu ad plebem, et magno silentio facto, allocutus est lingua hebræa, dicens :
Acts 22 1 Viri fratres, et patres, audite quam ad vos nunc reddo rationem.
Acts 22 2 Cum audissent autem quia hebræa lingua loqueretur ad illos, magis præstiterunt silentium.
Acts 22 3 Et dicit : Ego sum vir Judæus, natus in Tarso Ciliciæ, nutritus autem in ista civitate, secus pedes Gamaliel eruditus juxta veritatem paternæ legis, æmulator legis, sicut et vos omnes estis hodie :
Acts 22 4 qui hanc viam persecutus sum usque ad mortem, alligans et tradens in custodias viros ac mulieres,
Acts 22 5 sicut princeps sacerdotum mihi testimonium reddit, et omnes majores natu, a quibus et epistolas accipiens, ad fratres Damascum pergebam, ut adducerem inde vinctos in Jerusalem ut punirentur.
Acts 22 6 Factum est autem, eunte me, et appropinquante Damasco media die, subito de cælo circumfulsit me lux copiosa :
Acts 22 7 et decidens in terram, audivi vocem dicentem mihi : Saule, Saule, quid me persequeris ?
Acts 22 8 Ego autem respondi : Quis es, Domine ? Dixitque ad me : Ego sum Jesus Nazarenus, quem tu persequeris.
Acts 22 9 Et qui mecum erant, lumen quidem viderunt, vocem autem non audierunt ejus qui loquebatur mecum.
Acts 22 10 Et dixi : Quid faciam, Domine ? Dominus autem dixit ad me : Surgens vade Damascum : et ibi tibi dicetur de omnibus quæ te oporteat facere.
Acts 22 11 Et cum non viderem præ claritate luminis illius, ad manum deductus a comitibus, veni Damascum.
Acts 22 12 Ananias autem quidam, vir secundum legem testimonium habens ab omnibus cohabitantibus Judæis,
Acts 22 13 veniens ad me, et astans dixit mihi : Saule frater respice. Et ego eadem hora respexi in eum.
Acts 22 14 At ille dixit : Deus patrum nostrorum præordinavit te, ut cognosceres voluntatem ejus, et videres justum, et audires vocem ex ore ejus :
Acts 22 15 quia eris testis illius ad omnes homines eorum quæ vidisti et audisti.
Acts 22 16 Et nunc quid moraris ? Exsurge, et baptizare, et ablue peccata tua, invocato nomine ipsius.
Acts 22 17 Factum est autem revertenti mihi in Jerusalem, et oranti in templo, fieri me in stupore mentis,
Acts 22 18 et videre illum dicentem mihi : Festina, et exi velociter ex Jerusalem : quoniam non recipient testimonium tuum de me.
Acts 22 19 Et ego dixi : Domine ipsi sciunt quia ego eram concludens in carcerem, et cædans per synagogas eos qui credebant in te :
Acts 22 20 et cum funderetur sanguis Stephani testis tui, ego astabam, et consentiebam, et custodiebam vestimenta interficientium illum.
Acts 22 21 Et dixit ad me : Vade quoniam ego in nationes longe mittam te.
Acts 22 22 Audiebant autem eum usque ad hoc verbum, et levaverunt vocem suam dicentes : Tolle de terra hujusmodi : non enim fas est eum vivere.
Acts 22 23 Vociferantibus autem eis, et projicientibus vestimenta sua, et pulverem jactantibus in aërem,
Acts 22 24 jussit tribunus induci eum in castra, et flagellis cædi, et torqueri eum, ut sciret propter quam causam sic acclamarent ei.
Acts 22 25 Et cum astrinxissent eum loris, dicit astanti sibi centurioni Paulus : Si hominem Romanum, et indemnatum licet vobis flagellare ?
Acts 22 26 Quo audito, centurio accessit ad tribunum, et nuntiavit ei, dicens : Quid acturus es ? hic enim homo civis Romanus est.
Acts 22 27 Accedens autem tribunus, dixit illi : Dic mihi si tu Romanus es ? At ille dixit : Etiam.
Acts 22 28 Et respondit tribunus : Ego multa summa civilitatem hanc consecutus sum. Et Paulus ait : Ego autem et natus sum.
Acts 22 29 Protinus ergo discesserunt ab illo qui eum torturi erant. Tribunus quoque timuit postquam rescivit, quia civis Romanus esset, et quia alligasset eum.
Acts 22 30 Postera autem die volens scire diligentius qua ex causa accusaretur a Judæis, solvit eum, et jussit sacerdotes convenire, et omne concilium, et producens Paulum, statuit inter illos.
Acts 23 1 Intendens autem in concilium Paulus ait : Viri fratres, ego omni conscientia bona conversatus sum ante Deum usque in hodiernum diem.
Acts 23 2 Princeps autem sacerdotum Ananias præcepit astantibus sibi percutere os ejus.
Acts 23 3 Tunc Paulus dixit ad eum : Percutiet te Deus, paries dealbate. Et tu sedens judicas me secundum legem, et contra legem jubes me percuti ?
Acts 23 4 Et qui astabant dixerunt : Summum sacerdotem Dei maledicis.
Acts 23 5 Dixit autem Paulus : Nesciebam fratres quia princeps est sacerdotum. Scriptum est enim : Principem populi tui non maledices.
Acts 23 6 Sciens autem Paulus quia una pars esset sadducæorum, et altera pharisæorum, exclamavit in concilio : Viri fratres, ego pharisæus sum, filius pharisæorum, de spe et resurrectione mortuorum ego judicor.
Acts 23 7 Et cum hæc dixisset, facta est dissensio inter pharisæos et sadducæos, et soluta est multitudo.
Acts 23 8 Sadducæi enim dicunt, non esse resurrectionem, neque angelum, neque spiritum : pharisæi autem utraque confitentur.
Acts 23 9 Factus est autem clamor magnus. Et surgentes quidam pharisæorum, pugnabant, dicentes : Nihil mali invenimus in homine isto : quid si spiritus locutus est ei, aut angelus ?
Acts 23 10 Et cum magna dissensio facta esset, timens tribunus ne discerperetur Paulus ab ipsis, jussit milities descendere, et rapere eum de medio eorum, ac deducere eum in castra.
Acts 23 11 Sequenti autem nocte assistens ei Dominus, ait : Constans esto : sicut enim testificatus es de me in Jerusalem, sic te oportet et Romæ testificari.
Acts 23 12 Facta autem die collegerunt se quidam ex Judæis, et devoverunt se dicentes, neque manducaturos, neque bibaturos donec occiderent Paulum.
Acts 23 13 Erant autem plus quam quadraginta viri, qui hanc conjurationem fecerant :
Acts 23 14 qui accesserunt ad principes sacerdotum et seniores, et dixerunt : Devotione devovimus nos nihil gustaturos, donec occidamus Paulum.
Acts 23 15 Nunc ergo vos notum facite tribuno cum concilio, ut producat illum ad vos, tamquam aliquid certius cognituri de eo. Nos vero prius quam appropiet, parati sumus interficere illum.
Acts 23 16 Quod cum audisset filius sororis Pauli insidias, venit, et intravit in castra, nuntiavitque Paulo.
Acts 23 17 Vocans autem Paulus ad se unum ex centurionibus, ait : Adolescentem hunc perduc ad tribunum, habet enim aliquid indicare illi.
Acts 23 18 Et ille quidem assumens eum duxit ad tribunum, et ait : Vinctus Paulus rogavit me hunc adolescentem perducere ad te, habentem aliquid loqui tibi.
Acts 23 19 Apprehendens autem tribunus manum illius, secessit cum eo seorsum, et interrogavit illum : Quid est quod habes indicare mihi ?
Acts 23 20 Ille autem dixit : Judæis convenit rogare te ut crastina die producas Paulum in concilium, quasi aliquid certius inquisituri sint de illo :
Acts 23 21 tu vero ne credideris illis, insidiantur enim ei ex eis viri amplius quam quadraginta, qui se devoverunt non manducare, neque bibere donec interficiant eum : et nunc parati sunt, exspectantes promissum tuum.
Acts 23 22 Tribunus igitur dimisit adolescentem, præcipiens ne cui loqueretur quoniam hæc nota sibi fecisset.
Acts 23 23 Et vocatis duobus centurionibus, dixit illis : Parate milites ducentos ut eant usque Cæsaream, et equites septuaginta, et lancearios ducentos a tertia hora noctis,
Acts 23 24 et jumenta præparate ut imponentes Paulum, salvum perducerent ad Felicem præsidem.
Acts 23 25 (Timuit enim ne forte raperent eum Judæi, et occiderent, et ipse postea calumniam sustineret, tamquam accepturus pecuniam.)
Acts 23 26 Scribens epistolam continentem hæc : Claudius Lysias optimo præsidi, Felici salutem.
Acts 23 27 Virum hunc comprehensum a Judæis, et incipientem interfici ab eis, superveniens cum exercitu eripui, cognito quia Romanus est.
Acts 23 28 Volensque scire causam quam objiciebant illi, deduxi eum in concilium eorum.
Acts 23 29 Quem inveni accusari de quæstionibus legis ipsorum, nihil vero dignum morte aut vinculis habentem criminis.
Acts 23 30 Et cum mihi perlatum esset de insidiis quas paraverant illi, misi eum ad te denuntians : et accusatoribus ut dicant apud te. Vale.
Acts 23 31 Milites ergo secundum præceptum sibi, assumentes Paulum, duxerunt per noctem in Antipatridem.
Acts 23 32 Et postera die dimissis equitibus ut cum eo irent, reversi sunt ad castra.
Acts 23 33 Qui cum venissent Cæsaream, et tradidissent epistolam præsidi, statuerunt ante illum et Paulum.
Acts 23 34 Cum legisset autem, et interrogasset de qua provincia esset : et cognoscens quia de Cilicia :
Acts 23 35 Audiam te, inquit, cum accusatores tui venerint. Jussitque in prætorio Herodis custodiri eum.
Acts 24 1 Post quinque autem dies descendit princeps sacerdotum, Ananias, cum senioribus quibusdam, et Tertullo quodam oratore, qui adierunt præsidem adversus Paulum.
Acts 24 2 Et citato Paulo cœpit accusare Tertullus, dicens : Cum in multa pace agamus per te, et multa corrigantur per tuam providentiam,
Acts 24 3 semper et ubique suscipimus, optime Felix, cum omni gratiarum actione.
Acts 24 4 Ne diutius autem te protraham, oro, breviter audias nos pro tua clementia.
Acts 24 5 Invenimus hunc hominem pestiferum, et concitantem seditiones omnibus Judæis in universo orbe, et auctorem seditionis sectæ Nazarenorum :
Acts 24 6 qui etiam templum violare conatus est, quem et apprehensum voluimus secundum legem nostram judicare.
Acts 24 7 Superveniens autem tribunus Lysias, cum vi magna eripuit eum de manibus nostris,
Acts 24 8 jubens accusatores ejus ad te venire : a quo poteris ipse judicans, de omnibus istis cognoscere, de quibus nos accusamus eum.
Acts 24 9 Adjecerunt autem et Judæi, dicentes hæc ita se habere.
Acts 24 10 Respondit autem Paulus (annuente sibi præside dicere) : Ex multis annis te esse judicem genti huic sciens, bono animo pro me satisfaciam.
Acts 24 11 Potes enim cognoscere quia non plus sunt mihi dies quam duodecim, ex quo ascendi adorare in Jerusalem :
Acts 24 12 et neque in templo invenerunt me cum aliquo disputantem, aut concursum facientem turbæ, neque in synagogis, neque in civitate :
Acts 24 13 neque probare possunt tibi de quibus nunc me accusant.
Acts 24 14 Confiteor autem hoc tibi, quod secundum sectam, quam dicunt hæresim, sic deservio Patri, et Deo meo, credens omnibus quæ in lege et prophetis scripta sunt :
Acts 24 15 spem habens in Deum, quam et hi ipsi exspectant, resurrectionem futuram justorum et iniquorum.
Acts 24 16 In hoc et ipse studeo sine offendiculo conscientiam habere ad Deum, et ad homines semper.
Acts 24 17 Post annos autem plures eleemosynas facturus in gentem meam, veni, et oblationes, et vota,
Acts 24 18 in quibus invenerunt me purificatum in templo : non cum turba, neque cum tumultu.
Acts 24 19 Quidam autem ex Asia Judæi, quos oportebat apud te præsto esse, et accusare si quid haberent adversum me :
Acts 24 20 aut hi ipsi dicant si quid invenerunt in me iniquitatis cum stem in concilio,
Acts 24 21 nisi de una hac solummodo voce, qua clamavi inter eos stans : Quoniam de resurrectione mortuorum ego judicor hodie a vobis.
Acts 24 22 Distulit autem illos Felix, certissime sciens de via hac, dicens : Cum tribunus Lysias descenderit, audiam vos.
Acts 24 23 Jussitque centurioni custodire eum, et habere requiem, nec quemquam de suis prohibere ministrare ei.
Acts 24 24 Post aliquot autem dies veniens Felix cum Drusilla uxore sua, quæ erat Judæa, vocavit Paulum, et audivit ab eo fidem, quæ est in Christum Jesum.
Acts 24 25 Disputante autem illo de justitia, et castitate, et de judicio futuro, tremefactus Felix, respondit : Quod nunc attinet, vade : tempore autem opportuno accersam te :
Acts 24 26 simul et sperans, quod pecunia ei daretur a Paulo, propter quod et frequenter accersens eum, loquebatur cum eo.
Acts 24 27 Biennio autem expleto, accepit successorem Felix Portium Festum. Volens autem gratiam præstare Judæis Felix, reliquit Paulum vinctum.
Acts 25 1 Festus ergo cum venisset in provinciam, post triduum ascendit Jerosolymam a Cæsarea.
Acts 25 2 Adieruntque eum principes sacerdotum, et primi Judæorum adversus Paulum : et rogabant eum,
Acts 25 3 postulantes gratiam adversus eum, ut juberet perduci eum in Jerusalem, insidias tendentes ut interficerent eum in via.
Acts 25 4 Festus autem respondit servari Paulum in Cæsarea : se autem maturius profecturum.
Acts 25 5 Qui ergo in vobis, ait, potentes sunt, descendentes simul, si quod est in viro crimen, accusent eum.
Acts 25 6 Demoratus autem inter eos dies non amplius quam octo, aut decem, descendit Cæsaream, et altera die sedit pro tribunali, et jussit Paulum adduci.
Acts 25 7 Qui cum perductus esset, circumsteterunt eum, qui ab Jerosolyma descenderant Judæi, multas et graves causas objicientes, quas non poterant probare.
Acts 25 8 Paulo rationem reddente : Quoniam neque in legem Judæorum, neque in templum, neque in Cæsarem quidquam peccavi.
Acts 25 9 Festus autem volens gratiam præstare Judæis, respondens Paulo, dixit : Vis Jerosolymam ascendere, et ibi de his judicari apud me ?
Acts 25 10 Dixit autem Paulus : Ad tribunal Cæsaris sto, ibi me oportet judicari : Judæis non nocui, sicut tu melius nosti.
Acts 25 11 Si enim nocui, aut dignum morte aliquid feci, non recuso mori : si vero nihil est eorum quæ hi accusant me, nemo potest me illis donare. Cæsarem appello.
Acts 25 12 Tunc Festus cum concilio locutus, respondit : Cæsarem appellasti ? ad Cæsarem ibis.
Acts 25 13 Et cum dies aliquot transacti essent, Agrippa rex et Bernice descenderunt Cæsaream ad salutandum Festum.
Acts 25 14 Et cum dies plures ibi demorarentur, Festus regi indicavit de Paulo, dicens : Vir quidam est derelictus a Felice vinctus,
Acts 25 15 de quo cum essem Jerosolymis, adierunt me principes sacerdotum, et seniores Judæorum, postulantes adversus illum damnationem.
Acts 25 16 Ad quos respondi : Quia non est Romanis consuetudo damnare aliquem hominem prius quam is qui accusatur præsentes habeat accusatores, locumque defendendi accipiat ad abluenda crimina.
Acts 25 17 Cum ergo huc convenissent sine ulla dilatione, sequenti die sedens pro tribunali, jussi adduci virum.
Acts 25 18 De quo, cum stetissent accusatores, nullam causam deferebant, de quibus ego suspicabar malum.
Acts 25 19 Quæstiones vero quasdam de sua superstitione habebant adversus eum, et de quodam Jesu defuncto, quem affirmabat Paulus vivere.
Acts 25 20 Hæsitans autem ego de hujusmodi quæstione, dicebam si vellet ire Jerosolymam, et ibi judicari de istis.
Acts 25 21 Paulo autem appellante ut servaretur ad Augusti cognitionem, jussi servari eum, donec mittam eum ad Cæsarem.
Acts 25 22 Agrippa autem dixit ad Festum : Volebam et ipse hominem audire. Cras, inquit, audies eum.
Acts 25 23 Altera autem die cum venisset Agrippa, et Bernice cum multa ambitione, et introissent in auditorium cum tribunis, et viris principalibus civitatis, jubente Festo, adductus est Paulus.
Acts 25 24 Et dicit Festus : Agrippa rex, et omnes qui simul adestis nobiscum viri, videtis hunc de quo omnis multitudo Judæorum interpellavit me Jerosolymis, petentes et acclamantes non oportere eum vivere amplius.
Acts 25 25 Ego vere comperi nihil dignum morte eum admisisse. Ipso autem hoc appellante ad Augustum, judicavi mittere.
Acts 25 26 De quo quid certum scribam domino, non habeo. Propter quod produxi eum ad vos, et maxime ad te, rex Agrippa, ut interrogatione facta habeam quid scribam.
Acts 25 27 Sine ratione enim mihi videtur mittere vinctum, et causas ejus non significare.
Acts 26 1 Agrippa vero ad Paulum ait : Permittitur tibi loqui pro temetipso. Tunc Paulus extenta manu cœpit rationem reddere.
Acts 26 2 De omnibus quibus accusor a Judæis, rex Agrippa, æstimo me beatum apud te cum sim defensurus me hodie,
Acts 26 3 maxime te sciente omnia, et quæ apud Judæos sunt consuetudines, et quæstiones : propter quod obsecro patienter me audias.
Acts 26 4 Et quidem vitam meam a juventute, quæ ab initio fuit in gente mea in Jerosolymis, noverunt omnes Judæi :
Acts 26 5 præscientes me ab initio (si velint testimonium perhibere) quoniam secundum certissimam sectam nostræ religionis vixi pharisæus.
Acts 26 6 Et nunc in spe, quæ ad patres nostros repromissionis facta est a Deo, sto judicio subjectus :
Acts 26 7 in quam duodecim tribus nostræ nocte ac die deservientes, sperant devenire. De qua spe accusor a Judæis, rex.
Acts 26 8 Quid incredibile judicatur apud vos, si Deus mortuos suscitat ?
Acts 26 9 Et ego quidem existimaveram me adversus nomen Jesu Nazareni debere multa contraria agere,
Acts 26 10 quod et feci Jerosolymis, et multos sanctorum ego in carceribus inclusi, a principibus sacerdotum potestate accepta : et cum occiderentur, detuli sententiam.
Acts 26 11 Et per omnes synagogas frequenter puniens eos, compellebam blasphemare : et amplius insaniens in eos, persequebar usque in exteras civitates.
Acts 26 12 In quibus dum irem Damascum cum potestate et permissu principum sacerdotum,
Acts 26 13 die media in via, vidi, rex, de cælo supra splendorem solis circumfulsisse me lumen, et eos qui mecum simul erant.
Acts 26 14 Omnesque nos cum decidissemus in terram, audivi vocem loquentem mihi hebraica lingua : Saule, Saule, quid me persequeris ? durum est tibi contra stimulum calcitrare.
Acts 26 15 Ego autem dixi : Quis es, Domine ? Dominus autem dixit : Ego sum Jesus, quem tu persequeris.
Acts 26 16 Sed exsurge, et sta super pedes tuos : ad hoc enim apparui tibi, ut constituam te ministrum, et testem eorum, quæ vidisti, et eorum quibus apparebo tibi,
Acts 26 17 eripiens te de populo, et gentibus, in quas nunc ego mitto te,
Acts 26 18 aperire oculos eorum, ut convertantur a tenebris ad lucem, et de potestate Satanæ ad Deum, ut accipiant remissionem peccatorum, et sortem inter sanctos per fidem, quæ est in me.
Acts 26 19 Unde rex Agrippa, non fui incredulus cælesti visioni ;
Acts 26 20 sed his qui sunt Damasci primum, et Jerosolymis, et in omnem regionem Judææ, et gentibus annuntiabam, ut pœnitentiam agerent, et converterentur ad Deum, digna pœnitentiæ opera facientes.
Acts 26 21 Hac ex causa me Judæi, cum essem in templo, comprehensum tentabant interficere.
Acts 26 22 Auxilio autem adjutus Dei usque in hodiernum diem sto, testificans minori, atque majori, nihil extra dicens quam ea quæ prophetæ locuti sunt futura esse, et Moyses,
Acts 26 23 si passibilis Christus, si primus ex resurrectione mortuorum, lumen annuntiaturus est populo et gentibus.
Acts 26 24 Hæc loquente eo, et rationem reddente, Festus magna voce dixit : Insanis Paule : multæ te litteræ ad insaniam convertunt.
Acts 26 25 Et Paulus : Non insanio, inquit, optime Feste, sed veritatis et sobrietatis verba loquor.
Acts 26 26 Scit enim de his rex, ad quem et constanter loquor : latere enim eum nihil horum arbitror. Neque enim in angulo quidquam horum gestum est.
Acts 26 27 Credis rex Agrippa prophetis ? Scio quia credis.
Acts 26 28 Agrippa autem ad Paulum : In modico suades me christianum fieri.
Acts 26 29 Et Paulus : Opto apud Deum, et in modico, et in magno, non tantum te, sed etiam omnes qui audiunt, hodie fieri tales, qualis et ego sum, exceptis vinculis his.
Acts 26 30 Et exsurrexit rex, et præses, et Bernice, et qui assidebant eis.
Acts 26 31 Et cum secessissent, loquebantur ad invicem, dicentes : Quia nihil morte, aut vinculis dignum quid fecit homo iste.
Acts 26 32 Agrippa autem Festo dixit : Dimitti poterat homo hic, si non appellasset Cæsarem.
Acts 27 1 Ut autem judicatum est navigare eum in Italiam, et tradi Paulum cum reliquis custodiis centurioni nomine Julio cohortis Augustæ,
Acts 27 2 ascendentes navem Adrumetinam, incipientes navigare circa Asiæ loca, sustulimus, perseverante nobiscum Aristarcho Macedone Thessalonicensi.
Acts 27 3 Sequenti autem die devenimus Sidonem. Humane autem tractans Julius Paulum, permisit ad amicos ire, et curam sui agere.
Acts 27 4 Et inde cum sustulissemus, subnavigavimus Cyprum, propterea quod essent venti contrarii.
Acts 27 5 Et pelagus Ciliciæ et Pamphyliæ navigantes, venimus Lystram, quæ est Lyciæ :
Acts 27 6 et ibi inveniens centurio navem Alexandrinam navigantem in Italiam, transposuit nos in eam.
Acts 27 7 Et cum multis diebus tarde navigaremus, et vix devenissemus contra Gnidum, prohibente nos vento, adnavigavimus Cretæ juxta Salmonem :
Acts 27 8 et vix juxta navigantes, venimus in locum quemdam qui vocatur Boniportus, cui juxta erat civitas Thalassa.
Acts 27 9 Multo autem tempore peracto, et cum jam non esset tuta navigatio, eo quod et jejunium jam præteriisset, consolabatur eos Paulus,
Acts 27 10 dicens eis : Viri, video quoniam cum injuria et multo damno non solum oneris, et navis, sed etiam animarum nostrarum incipit esse navigatio.
Acts 27 11 Centurio autem gubernatori et nauclero magis credebat, quam his quæ a Paulo dicebantur.
Acts 27 12 Et cum aptus portus non esset ad hiemandum, plurimi statuerunt consilium navigare inde, si quomodo possent, devenientes Phœnicen, hiemare, portum Cretæ respicientem ad Africum et ad Corum.
Acts 27 13 Aspirante autem austro, æstimantes propositum se tenere, cum sustulissent de Asson, legebant Cretam.
Acts 27 14 Non post multum autem misit se contra ipsam ventus typhonicus, qui vocatur Euroaquilo.
Acts 27 15 Cumque arrepta esset navis, et non posset conari in ventum, data nave flatibus, ferebamur.
Acts 27 16 In insulam autem quamdam decurrentes, quæ vocatur Cauda, potuimus vix obtinere scapham.
Acts 27 17 Qua sublata, adjutoriis utebantur, accingentes navem, timentes ne in Syrtim inciderent, summisso vase sic ferebantur.
Acts 27 18 Valida autem nobis tempestate jactatis, sequenti die jactum fecerunt :
Acts 27 19 et tertia die suis manibus armamenta navis projecerunt.
Acts 27 20 Neque autem sole, neque sideribus apparentibus per plures dies, et tempestate non exigua imminente, jam ablata erat spes omnis salutis nostræ.
Acts 27 21 Et cum multa jejunatio fuisset, tunc stans Paulus in medio eorum, dixit : Oportebat quidem, o viri, audito me, non tollere a Creta, lucrique facere injuriam hanc et jacturam.
Acts 27 22 Et nunc suadeo vobis bono animo esse : amissio enim nullius animæ erit ex vobis, præterquam navis.
Acts 27 23 Astitit enim mihi hac nocte angelus Dei, cujus sum ego, et cui deservio,
Acts 27 24 dicens : Ne timeas Paule, Cæsari te oportet assistere : et ecce donavit tibi Deus omnes qui navigant tecum.
Acts 27 25 Propter quod bono animo estote viri : credo enim Deo, quia sic erit, quemadmodum dictum est mihi.
Acts 27 26 In insulam autem quamdam oportet nos devenire.
Acts 27 27 Sed posteaquam quartadecima nox supervenit, navigantibus nobis in Adria circa mediam noctem, suspicabantur nautæ apparere sibi aliquam regionem.
Acts 27 28 Qui et summittentes bolidem, invenerunt passus viginti : et pusillum inde separati, invenerunt passus quindecim.
Acts 27 29 Timentes autem ne in aspera loca incideremus, de puppi mittentes anchoras quatuor, optabant diem fieri.
Acts 27 30 Nautis vero quærentibus fugere de navi, cum misissent scapham in mare, sub obtentu quasi inciperent a prora anchoras extendere,
Acts 27 31 dixit Paulus centurioni et militibus : Nisi hi in navi manserint, vos salvi fieri non potestis.
Acts 27 32 Tunc absciderunt milites funes scaphæ, et passi sunt eam excidere.
Acts 27 33 Et cum lux inciperet fieri, rogabat Paulus omnes sumere cibum, dicens : Quartadecima die hodie exspectantes jejuni permanetis, nihil accipientes.
Acts 27 34 Propter quod rogo vos accipere cibum pro salute vestra : quia nullius vestrum capillus de capite peribit.
Acts 27 35 Et cum hæc dixisset, sumens panem, gratias egit Deo in conspectu omnium : et cum fregisset, cœpit manducare.
Acts 27 36 Animæquiores autem facti omnes, et ipsi sumpserunt cibum.
Acts 27 37 Eramus vero universæ animæ in navi ducentæ septuaginta sex.
Acts 27 38 Et satiati cibo alleviabant navem, jactantes triticum in mare.
Acts 27 39 Cum autem dies factus esset, terram non agnoscebant : sinum vero quemdam considerabant habentem littus, in quem cogitabant si possent ejicere navem.
Acts 27 40 Et cum anchoras sustulissent, committebant se mari, simul laxantes juncturas gubernaculorum : et levato artemone secundum auræ flatum, tendebant ad littus.
Acts 27 41 Et cum incidissemus in locum dithalassum, impegerunt navem : et prora quidem fixa manebat immobilis, puppis vero solvebatur a vi maris.
Acts 27 42 Militum autem consilium fuit ut custodias occiderent : nequis cum enatasset, effugeret.
Acts 27 43 Centurio autem volens servare Paulum, prohibuit fieri : jussitque eos, qui possent natare, emittere se primos, et evadere, et ad terram exire :
Acts 27 44 et ceteros alios in tabulis ferebant : quosdam super ea quæ de navi erant. Et sic factum est, ut omnes animæ evaderent ad terram.
Acts 28 1 Et cum evasissemus, tunc cognovimus quia Melita insula vocabatur. Barbari vero præstabant non modicam humanitatem nobis.
Acts 28 2 Accensa enim pyra, reficiebant nos omnes propter imbrem, qui imminebat, et frigus.
Acts 28 3 Cum congregasset autem Paulus sarmentorum aliquantam multitudinem, et imposuisset super ignem, vipera a calore cum processisset, invasit manum ejus.
Acts 28 4 Ut vero viderunt Barbari pendentem bestiam de manu ejus, ad invicem dicebant : Utique homicida est homo hic, qui cum evaserit de mari, ultio non sinit eum vivere.
Acts 28 5 Et ille quidem excutiens bestiam in ignem, nihil mali passus est.
Acts 28 6 At illi existimabant eum in tumorem convertendum, et subito casurum et mori. Diu autem illis exspectantibus, et videntibus nihil mali in eo fieri, convertentes se, dicebant eum esse deum.
Acts 28 7 In locis autem illis erant prædia principis insulæ, nomine Publii, qui nos suscipiens, triduo benigne exhibuit.
Acts 28 8 Contigit autem patrem Publii febribus et dysenteria vexatum jacere. Ad quem Paulus intravit : et cum orasset, et imposuisset ei manus, salvavit eum.
Acts 28 9 Quo facto, omnes qui in insula habebant infirmitates, accedebant, et curabantur :
Acts 28 10 qui etiam multis honoribus nos honoraverunt, et navigantibus imposuerunt quæ necessaria erant.
Acts 28 11 Post menses autem tres navigavimus in navi Alexandrina, quæ in insula hiemaverat, cui erat insigne Castorum.
Acts 28 12 Et cum venissemus Syracusam, mansimus ibi triduo.
Acts 28 13 Inde circumlegentes devenimus Rhegium : et post unum diem, flante austro, secunda die venimus Puteolos ;
Acts 28 14 ubi inventis fratribus rogati sumus manere apud eos dies septem : et sic venimus Romam.
Acts 28 15 Et inde cum audissent fratres, occurrerunt nobis usque ad Apii forum, ac tres Tabernas. Quos cum vidisset Paulus, gratias agens Deo, accepit fiduciam.
Acts 28 16 Cum autem venissemus Romam, permissum est Paulo manere sibimet cum custodiente se milite.
Acts 28 17 Post tertium autem diem convocavit primos Judæorum. Cumque convenissent, dicebat eis : Ego, viri fratres, nihil adversus plebem faciens, aut morem paternum, vinctus ab Jerosolymis traditus sum in manus Romanorum,
Acts 28 18 qui cum interrogationem de me habuissent, voluerunt me dimittere, eo quod nulla esset causa mortis in me.
Acts 28 19 Contradicentibus autem Judæis, coactus sum appellare Cæsarem, non quasi gentem meam habens aliquid accusare.
Acts 28 20 Propter hanc igitur causam rogavi vos videre, et alloqui. Propter spem enim Israël catena hac circumdatus sum.
Acts 28 21 At illi dixerunt ad eum : Nos neque litteras accepimus de te a Judæa, neque adveniens aliquis fratrum nuntiavit, aut locutus est quid de te malum.
Acts 28 22 Rogamus autem a te audire quæ sentis : nam de secta hac notum est nobis quia ubique ei contradicitur.
Acts 28 23 Cum constituissent autem illi diem, venerunt ad eum in hospitium plurimi, quibus exponebat testificans regnum Dei, suadensque eis de Jesu ex lege Moysi et prophetis a mane usque ad vesperam.
Acts 28 24 Et quidam credebant his quæ dicebantur : quidam vero non credebant.
Acts 28 25 Cumque invicem non essent consentientes, discedebant dicente Paulo unum verbum : Quia bene Spiritus Sanctus locutus est per Isaiam prophetam ad patres nostros,
Acts 28 26 dicens : Vade ad populum istum, et dic ad eos : Aure audietis, et non intelligetis : et videntes videbitis, et non perspicietis.
Acts 28 27 Incrassatum est enim cor populi hujus, et auribus graviter audierunt, et oculos suos compresserunt : ne forte videant oculis, et auribus audiant, et corde intelligant, et convertantur, et sanem eos.
Acts 28 28 Notum ergo sit vobis, quoniam gentibus missum est hoc salutare Dei, et ipsi audient.
Acts 28 29 Et cum hæc dixisset, exierunt ab eo Judæi, multam habentes inter se quæstionem.
Acts 28 30 Mansit autem biennio toto in suo conducto : et suscipiebat omnes qui ingrediebantur ad eum,
Acts 28 31 prædicans regnum Dei, et docens quæ sunt de Domino Jesu Christo cum omni fiducia, sine prohibitione.
Romans 1 1 Paulus, servus Jesu Christi, vocatus Apostolus, segregatus in Evangelium Dei,
Romans 1 2 quod ante promiserat per prophetas suos in Scripturis sanctis
Romans 1 3 de Filio suo, qui factus est ei ex semine David secundum carnem,
Romans 1 4 qui prædestinatus est Filius Dei in virtute secundum spiritum sanctificationis ex resurrectione mortuorum Jesu Christi Domini nostri :
Romans 1 5 per quem accepimus gratiam, et apostolatum ad obediendum fidei in omnibus gentibus pro nomine ejus,
Romans 1 6 in quibus estis et vos vocati Jesu Christi :
Romans 1 7 omnibus qui sunt Romæ, dilectis Dei, vocatis sanctis. Gratia vobis, et pax a Deo Patre nostro, et Domino Jesu Christo.
Romans 1 8 Primum quidem gratias ago Deo meo per Jesum Christum pro omnibus vobis : quia fides vestra annuntiatur in universo mundo.
Romans 1 9 Testis enim mihi est Deus, cui servio in spiritu meo in Evangelio Filii ejus, quod sine intermissione memoriam vestri facio
Romans 1 10 semper in orationibus meis : obsecrans, si quomodo tandem aliquando prosperum iter habeam in voluntate Dei veniendi ad vos.
Romans 1 11 Desidero enim videre vos, ut aliquid impertiar vobis gratiæ spiritualis ad confirmandos vos :
Romans 1 12 id est, simul consolari in vobis per eam quæ invicem est, fidem vestram atque meam.
Romans 1 13 Nolo autem vos ignorare fratres : quia sæpe proposui venire ad vos (et prohibitus sum usque adhuc) ut aliquem fructum habeam et in vobis, sicut et in ceteris gentibus.
Romans 1 14 Græcis ac barbaris, sapientibus, et insipientibus debitor sum :
Romans 1 15 ita (quod in me) promptum est et vobis, qui Romæ estis, evangelizare.
Romans 1 16 Non enim erubesco Evangelium. Virtus enim Dei est in salutem omni credenti, Judæo primum, et Græco.
Romans 1 17 Justitia enim Dei in eo revelatur ex fide in fidem : sicut scriptum est : Justus autem ex fide vivit.
Romans 1 18 Revelatur enim ira Dei de cælo super omnem impietatem, et injustitiam hominum eorum, qui veritatem Dei in injustitia detinent :
Romans 1 19 quia quod notum est Dei, manifestum est in illis. Deus enim illis manifestavit.
Romans 1 20 Invisibilia enim ipsius, a creatura mundi, per ea quæ facta sunt, intellecta, conspiciuntur : sempiterna quoque ejus virtus, et divinitas : ita ut sint inexcusabiles.
Romans 1 21 Quia cum cognovissent Deum, non sicut Deum glorificaverunt, aut gratias egerunt : sed evanuerunt in cogitationibus suis, et obscuratum est insipiens cor eorum :
Romans 1 22 dicentes enim se esse sapientes, stulti facti sunt.
Romans 1 23 Et mutaverunt gloriam incorruptibilis Dei in similitudinem imaginis corruptibilis hominis, et volucrum, et quadrupedum, et serpentium.
Romans 1 24 Propter quod tradidit illos Deus in desideria cordis eorum, in immunditiam, ut contumeliis afficiant corpora sua in semetipsis :
Romans 1 25 qui commutaverunt veritatem Dei in mendacium : et coluerunt, et servierunt creaturæ potius quam Creatori, qui est benedictus in sæcula. Amen.
Romans 1 26 Propterea tradidit illos Deus in passiones ignominiæ : nam feminæ eorum immutaverunt naturalem usum in eum usum qui est contra naturam.
Romans 1 27 Similiter autem et masculi, relicto naturali usu feminæ, exarserunt in desideriis suis in invicem, masculi in masculos turpitudinem operantes, et mercedem, quam oportuit, erroris sui in semetipsis recipientes.
Romans 1 28 Et sicut non probaverunt Deum habere in notitia, tradidit illos Deus in reprobum sensum, ut faciant ea quæ non conveniunt,
Romans 1 29 repletos omni iniquitate, malitia, fornicatione, avaritia, nequitia, plenos invidia, homicidio, contentione, dolo, malignitate : susurrones,
Romans 1 30 detractores, Deo odibiles, contumeliosos, superbos, elatos, inventores malorum, parentibus non obedientes,
Romans 1 31 insipientes, incompositos, sine affectione, absque fœdere, sine misericordia.
Romans 1 32 Qui cum justitiam Dei cognovissent, non intellexerunt quoniam qui talia agunt, digni sunt morte : et non solum qui ea faciunt, sed etiam qui consentiunt facientibus.
Romans 2 1 Propter quod inexcusabilis es, o homo omnis qui judicas. In quo enim judicas alterum, teipsum condemnas : eadem enim agis quæ judicas.
Romans 2 2 Scimus enim quoniam judicium Dei est secundum veritatem in eos qui talia agunt.
Romans 2 3 Existimas autem hoc, o homo, qui judicas eos qui talia agunt, et facis ea, quia tu effugies judicium Dei ?
Romans 2 4 an divitias bonitatis ejus, et patientiæ, et longanimitatis contemnis ? ignoras quoniam benignitas Dei ad pœnitentiam te adducit ?
Romans 2 5 Secundum autem duritiam tuam, et impœnitens cor, thesaurizas tibi iram in die iræ, et revelationis justi judicii Dei,
Romans 2 6 qui reddet unicuique secundum opera ejus :
Romans 2 7 iis quidem qui secundum patientiam boni operis, gloriam, et honorem, et incorruptionem quærunt, vitam æternam :
Romans 2 8 iis autem qui sunt ex contentione, et qui non acquiescunt veritati, credunt autem iniquitati, ira et indignatio.
Romans 2 9 Tribulatio et angustia in omnem animam hominis operantis malum, Judæi primum, et Græci :
Romans 2 10 gloria autem, et honor, et pax omni operanti bonum, Judæo primum, et Græco :
Romans 2 11 non enim est acceptio personarum apud Deum.
Romans 2 12 Quicumque enim sine lege peccaverunt, sine lege peribunt : et quicumque in lege peccaverunt, per legem judicabuntur.
Romans 2 13 Non enim auditores legis justi sunt apud Deum, sed factores legis justificabuntur.
Romans 2 14 Cum autem gentes, quæ legem non habent, naturaliter ea, quæ legis sunt, faciunt, ejusmodi legem non habentes, ipsi sibi sunt lex :
Romans 2 15 qui ostendunt opus legis scriptum in cordibus suis, testimonium reddente illis conscientia ipsorum, et inter se invicem cogitationibus accusantibus, aut etiam defendentibus,
Romans 2 16 in die, cum judicabit Deus occulta hominum, secundum Evangelium meum per Jesum Christum.
Romans 2 17 Si autem tu Judæus cognominaris, et requiescis in lege, et gloriaris in Deo,
Romans 2 18 et nosti voluntatem ejus, et probas utiliora, instructus per legem,
Romans 2 19 confidis teipsum esse ducem cæcorum, lumen eorum qui in tenebris sunt,
Romans 2 20 eruditorem insipientium, magistrum infantium, habentem formam scientiæ, et veritatis in lege.
Romans 2 21 Qui ergo alium doces, teipsum non doces : qui prædicas non furandum, furaris :
Romans 2 22 qui dicis non mœchandum, mœcharis : qui abominaris idola, sacrilegium facis :
Romans 2 23 qui in lege gloriaris, per prævaricationem legis Deum inhonoras.
Romans 2 24 (Nomen enim Dei per vos blasphematur inter gentes, sicut scriptum est.)
Romans 2 25 Circumcisio quidem prodest, si legem observes : si autem prævaricator legis sis, circumcisio tua præputium facta est.
Romans 2 26 Si igitur præputium justitias legis custodiat, nonne præputium illius in circumcisionem reputabitur ?
Romans 2 27 et judicabit id quod ex natura est præputium, legem consummans, te, qui per litteram et circumcisionem prævaricator legis es ?
Romans 2 28 Non enim qui in manifesto, Judæus est : neque quæ in manifesto, in carne, est circumcisio :
Romans 2 29 sed qui in abscondito, Judæus est : et circumcisio cordis in spiritu, non littera : cujus laus non ex hominibus, sed ex Deo est.
Romans 3 1 Quid ergo amplius Judæo est ? aut quæ utilitas circumcisionis ?
Romans 3 2 Multum per omnem modum. Primum quidem quia credita sunt illis eloquia Dei.
Romans 3 3 Quid enim si quidam illorum non crediderunt ? numquid incredulitas illorum fidem Dei evacuabit ? Absit.
Romans 3 4 Est autem Deus verax : omnis autem homo mendax, sicut scriptum est : Ut justificeris in sermonibus tuis : et vincas cum judicaris.
Romans 3 5 Si autem iniquitas nostra justitiam Dei commendat, quid dicemus ? Numquid iniquus est Deus, qui infert iram ?
Romans 3 6 secundum hominem dico. Absit. Alioquin quomodo judicabit Deus hunc mundum ?
Romans 3 7 Si enim veritas Dei in meo mendacio abundavit in gloriam ipsius : quid adhuc et ego tamquam peccator judicor ?
Romans 3 8 et non (sicut blasphemamur, et sicut aiunt quidam nos dicere) faciamus mala ut veniant bona : quorum damnatio justa est.
Romans 3 9 Quid ergo ? præcellimus eos ? Nequaquam. Causati enim sumus Judæos et Græcos omnes sub peccato esse,
Romans 3 10 sicut scriptum est : Quia non est justus quisquam :
Romans 3 11 non est intelligens, non est requirens Deum.
Romans 3 12 Omnes declinaverunt, simul inutiles facti sunt : non est qui faciat bonum, non est usque ad unum.
Romans 3 13 Sepulchrum patens est guttur eorum, linguis suis dolose agebant : venenum aspidum sub labiis eorum :
Romans 3 14 quorum os maledictione, et amaritudine plenum est :
Romans 3 15 veloces pedes eorum ad effundendum sanguinem :
Romans 3 16 contritio et infelicitas in viis eorum :
Romans 3 17 et viam pacis non cognoverunt :
Romans 3 18 non est timor Dei ante oculos eorum.
Romans 3 19 Scimus autem quoniam quæcumque lex loquitur, iis, qui in lege sunt, loquitur : ut omne os obstruatur, et subditus fiat omnis mundus Deo :
Romans 3 20 quia ex operibus legis non justificabitur omnis caro coram illo. Per legem enim cognitio peccati.
Romans 3 21 Nunc autem sine lege justitia Dei manifestata est : testificata a lege et prophetis.
Romans 3 22 Justitia autem Dei per fidem Jesu Christi in omnes et super omnes qui credunt in eum : non enim est distinctio :
Romans 3 23 omnes enim peccaverunt, et egent gloria Dei.
Romans 3 24 Justificati gratis per gratiam ipsius, per redemptionem quæ est in Christo Jesu,
Romans 3 25 quem proposuit Deus propitiationem per fidem in sanguine ipsius, ad ostensionem justitiæ suæ propter remissionem præcedentium delictorum
Romans 3 26 in sustentatione Dei, ad ostensionem justitiæ ejus in hoc tempore : ut sit ipse justus, et justificans eum, qui est ex fide Jesu Christi.
Romans 3 27 Ubi est ergo gloriatio tua ? Exclusa est. Per quam legem ? Factorum ? Non : sed per legem fidei.
Romans 3 28 Arbitramur enim justificari hominem per fidem sine operibus legis.
Romans 3 29 An Judæorum Deus tantum ? nonne et gentium ? Immo et gentium :
Romans 3 30 quoniam quidem unus est Deus, qui justificat circumcisionem ex fide, et præputium per fidem.
Romans 3 31 Legem ergo destruimus per fidem ? Absit : sed legem statuimus.
Romans 4 1 Quid ergo dicemus invenisse Abraham patrem nostrum secundum carnem ?
Romans 4 2 Si enim Abraham ex operibus justificatus est, habet gloriam, sed non apud Deum.
Romans 4 3 Quid enim dicit Scriptura ? Credidit Abraham Deo, et reputatam est illi ad justitiam.
Romans 4 4 Ei autem qui operatur, merces non imputatur secundum gratiam, sed secundum debitum.
Romans 4 5 Ei vero qui non operatur, credenti autem in eum, qui justificat impium, reputatur fides ejus ad justitiam secundum propositum gratiæ Dei.
Romans 4 6 Sicut et David dicit beatitudinem hominis, cui Deus accepto fert justitiam sine operibus :
Romans 4 7 Beati, quorum remissæ sunt iniquitates, et quorum tecta sunt peccata.
Romans 4 8 Beatus vir, cui non imputavit Dominus peccatum.
Romans 4 9 Beatitudo ergo hæc in circumcisione tantum manet, an etiam in præputio ? Dicimus enim quia reputata est Abrahæ fides ad justitiam.
Romans 4 10 Quomodo ergo reputata est ? in circumcisione, an in præputio ? Non in circumcisione, sed in præputio.
Romans 4 11 Et signum accepit circumcisionis, signaculum justitiæ fidei, quæ est in præputio : ut sit pater omnium credentium per præputium, ut reputetur et illis ad justitiam :
Romans 4 12 et sit pater circumcisionis non iis tantum, qui sunt ex circumcisione, sed et iis qui sectantur vestigia fidei, quæ est in præputio patris nostri Abrahæ.
Romans 4 13 Non enim per legem promissio Abrahæ, aut semini ejus ut hæres esset mundi : sed per justitiam fidei.
Romans 4 14 Si enim qui ex lege, hæredes sunt : exinanita est fides, abolita est promissio.
Romans 4 15 Lex enim iram operatur. Ubi enim non est lex, nec prævaricatio.
Romans 4 16 Ideo ex fide, ut secundum gratiam firma sit promissio omni semini, non ei qui ex lege est solum, sed et ei qui ex fide est Abrahæ, qui pater est omnium nostrum
Romans 4 17 (sicut scriptum est : Quia patrem multarum gentium posui te) ante Deum, cui credidit, qui vivificat mortuos, et vocat ea quæ non sunt, tamquam ea quæ sunt :
Romans 4 18 qui contra spem in spem credidit, ut fieret pater multarum gentium secundum quod dictum est ei : Sic erit semen tuum.
Romans 4 19 Et non infirmatus est fide, nec consideravit corpus suum emortuum, cum jam fere centum esset annorum, et emortuam vulvam Saræ.
Romans 4 20 In repromissione etiam Dei non hæsitavit diffidentia, sed confortatus est fide, dans gloriam Deo :
Romans 4 21 plenissime sciens, quia quæcumque promisit, potens est et facere.
Romans 4 22 Ideo et reputatum est illi ad justitiam.
Romans 4 23 Non est autem scriptum tantum propter ipsum quia reputatum est illi ad justitiam :
Romans 4 24 sed et propter nos, quibus reputabitur credentibus in eum, qui suscitavit Jesum Christum Dominum nostrum a mortuis,
Romans 4 25 qui traditus est propter delicta nostra, et resurrexit propter justificationem nostram.
Romans 5 1 Justificati ergo ex fide, pacem habeamus ad Deum per Dominum nostrum Jesum Christum :
Romans 5 2 per quem et habemus accessum per fidem in gratiam istam, in qua stamus, et gloriamur in spe gloriæ filiorum Dei.
Romans 5 3 Non solum autem, sed et gloriamur in tribulationibus : scientes quod tribulatio patientiam operatur :
Romans 5 4 patientia autem probationem, probatio vero spem,
Romans 5 5 spes autem non confundit : quia caritas Dei diffusa est in cordibus nostris per Spiritum Sanctum, qui datus est nobis.
Romans 5 6 Ut quid enim Christus, cum adhuc infirmi essemus, secundum tempus, pro impiis mortuus est ?
Romans 5 7 vix enim pro justo quis moritur : nam pro bono forsitan quis audeat mori.
Romans 5 8 Commendat autem caritatem suam Deus in nobis : quoniam cum adhuc peccatores essemus, secundum tempus,
Romans 5 9 Christus pro nobis mortuus est : multo igitur magis nunc justificati in sanguine ipsius, salvi erimus ab ira per ipsum.
Romans 5 10 Si enim cum inimici essemus, reconciliati sumus Deo per mortem filii ejus : multo magis reconciliati, salvi erimus in vita ipsius.
Romans 5 11 Non solum autem : sed et gloriamur in Deo per Dominum nostrum Jesum Christum, per quem nunc reconciliationem accepimus.
Romans 5 12 Propterea sicut per unum hominem peccatum in hunc mundum intravit, et per peccatum mors, et ita in omnes homines mors pertransiit, in quo omnes peccaverunt.
Romans 5 13 Usque ad legem enim peccatum erat in mundo : peccatum autem non imputabatur, cum lex non esset.
Romans 5 14 Sed regnavit mors ab Adam usque ad Moysen etiam in eos qui non peccaverunt in similitudinem prævaricationis Adæ, qui est forma futuri.
Romans 5 15 Sed non sicut delictum, ita et donum : si enim unius delicto multi mortui sunt : multo magis gratia Dei et donum in gratia unius hominis Jesu Christi in plures abundavit.
Romans 5 16 Et non sicut per unum peccatum, ita et donum. Nam judicium quidem ex uno in condemnationem : gratia autem ex multis delictis in justificationem.
Romans 5 17 Si enim unius delicto mors regnavit per unum : multo magis abundantiam gratiæ, et donationis, et justitiæ accipientes, in vita regnabunt per unum Jesum Christum.
Romans 5 18 Igitur sicut per unius delictum in omnes homines in condemnationem : sic et per unius justitiam in omnes homines in justificationem vitæ.
Romans 5 19 Sicut enim per inobedientiam unius hominis, peccatores constituti sunt multi : ita et per unius obeditionem, justi constituentur multi.
Romans 5 20 Lex autem subintravit ut abundaret delictum. Ubi autem abundavit delictum, superabundavit gratia :
Romans 5 21 ut sicut regnavit peccatum in mortem : ita et gratia regnet per justitiam in vitam æternam, per Jesum Christum Dominum nostrum.
Romans 6 1 Quid ergo dicemus ? permanebimus in peccato ut gratia abundet ?
Romans 6 2 Absit. Qui enim mortui sumus peccato, quomodo adhuc vivemus in illo ?
Romans 6 3 an ignoratis quia quicumque baptizati sumus in Christo Jesu, in morte ipsius baptizati sumus ?
Romans 6 4 Consepulti enim sumus cum illo per baptismum in mortem : ut quomodo Christus surrexit a mortuis per gloriam Patris, ita et nos in novitate vitæ ambulemus.
Romans 6 5 Si enim complantati facti sumus similitudini mortis ejus : simul et resurrectionis erimus.
Romans 6 6 Hoc scientes, quia vetus homo noster simul crucifixus est, ut destruatur corpus peccati, et ultra non serviamus peccato.
Romans 6 7 Qui enim mortuus est, justificatus est a peccato.
Romans 6 8 Si autem mortui sumus cum Christo, credimus quia simul etiam vivemus cum Christo,
Romans 6 9 scientes quod Christus resurgens ex mortuis jam non moritur : mors illi ultra non dominabitur.
Romans 6 10 Quod enim mortuus est peccato, mortuus est semel : quod autem vivit, vivit Deo.
Romans 6 11 Ita et vos existimate vos mortuos quidem esse peccato, viventes autem Deo, in Christo Jesu Domino nostro.
Romans 6 12 Non ergo regnet peccatum in vestro mortali corpore ut obediatis concupiscentiis ejus.
Romans 6 13 Sed neque exhibeatis membra vestra arma iniquitatis peccato : sed exhibete vos Deo, tamquam ex mortuis viventes : et membra vestra arma justitiæ Deo.
Romans 6 14 Peccatum enim vobis non dominabitur : non enim sub lege estis, sed sub gratia.
Romans 6 15 Quid ergo ? peccabimus, quoniam non sumus sub lege, sed sub gratia ? Absit.
Romans 6 16 Nescitis quoniam cui exhibetis vos servos ad obediendum, servi estis ejus, cui obeditis, sive peccati ad mortem, sive obeditionis ad justitiam ?
Romans 6 17 Gratias autem Deo quod fuistis servi peccati, obedistis autem ex corde in eam formam doctrinæ, in quam traditi estis.
Romans 6 18 Liberati autem a peccato, servi facti estis justitiæ.
Romans 6 19 Humanum dico, propter infirmitatem carnis vestræ : sicut enim exhibuistis membra vestra servire immunditiæ, et iniquitati ad iniquitatem, ita nunc exhibete membra vestra servire justitiæ in santificationem.
Romans 6 20 Cum enim servi essetis peccati, liberi fuistis justitiæ.
Romans 6 21 Quem ergo fructum habuistis tunc in illis, in quibus nunc erubescitis ? nam finis illorum mors est.
Romans 6 22 Nunc vero liberati a peccato, servi autem facti Deo, habetis fructum vestrum in santificationem, finem vero vitam æternam.
Romans 6 23 Stipendia enim peccati, mors. Gratia autem Dei, vita æterna, in Christo Jesu Domino nostro.
Romans 7 1 An ignoratis, fratres (scientibus enim legem loquor), quia lex in homine dominatur quanto tempore vivit ?
Romans 7 2 Nam quæ sub viro est mulier, vivente viro, alligata est legi : si autem mortuus fuerit vir ejus, soluta est a lege viri.
Romans 7 3 Igitur, vivente viro, vocabitur adultera si fuerit cum alio viro : si autem mortuus fuerit vir ejus, liberata est a lege viri, ut non sit adultera si fuerit cum alio viro.
Romans 7 4 Itaque fratres mei, et vos mortificati estis legi per corpus Christi : ut sitis alterius, qui ex mortuis resurrexit, ut fructificemus Deo.
Romans 7 5 Cum enim essemus in carne, passiones peccatorum, quæ per legem erant, operabantur in membris nostris, ut fructificarent morti.
Romans 7 6 Nunc autem soluti sumus a lege mortis, in qua detinebamur, ita ut serviamus in novitate spiritus, et non in vetustate litteræ.
Romans 7 7 Quid ergo dicemus ? lex peccatum est ? Absit. Sed peccatum non cognovi, nisi per legem : nam concupiscentiam nesciebam, nisi lex diceret : Non concupisces.
Romans 7 8 Occasione autem accepta, peccatum per mandatum operatum est in me omnem concupiscentiam. Sine lege enim peccatum mortuum erat.
Romans 7 9 Ego autem vivebam sine lege aliquando : sed cum venisset mandatum, peccatum revixit.
Romans 7 10 Ego autem mortuus sum : et inventum est mihi mandatum, quod erat ad vitam, hoc esse ad mortem.
Romans 7 11 Nam peccatum occasione accepta per mandatum, seduxit me, et per illud occidit.
Romans 7 12 Itaque lex quidem sancta, et mandatum sanctum, et justum, et bonum.
Romans 7 13 Quod ergo bonum est, mihi factum est mors ? Absit. Sed peccatum, ut appareat peccatum, per bonum operatum est mihi mortem : ut fiat supra modum peccans peccatum per mandatum.
Romans 7 14 Scimus enim quia lex spiritualis est : ego autem carnalis sum, venundatus sub peccato.
Romans 7 15 Quod enim operor, non intelligo : non enim quod volo bonum, hoc ago : sed quod odi malum, illud facio.
Romans 7 16 Si autem quod nolo, illud facio : consentio legi, quoniam bona est.
Romans 7 17 Nunc autem jam non ego operor illud, sed quod habitat in me peccatum.
Romans 7 18 Scio enim quia non habitat in me, hoc est in carne mea, bonum. Nam velle, adjacet mihi : perficere autem bonum, non invenio.
Romans 7 19 Non enim quod volo bonum, hoc facio : sed quod nolo malum, hoc ago.
Romans 7 20 Si autem quod nolo, illud facio : jam non ego operor illud, sed quod habitat in me, peccatum.
Romans 7 21 Invenio igitur legem, volenti mihi facere bonum, quoniam mihi malum adjacet :
Romans 7 22 condelector enim legi Dei secundum interiorem hominem :
Romans 7 23 video autem aliam legem in membris meis, repugnantem legi mentis meæ, et captivantem me in lege peccati, quæ est in membris meis.
Romans 7 24 Infelix ego homo, quis me liberabit de corpore mortis hujus ?
Romans 7 25 gratia Dei per Jesum Christum Dominum nostrum. Igitur ego ipse mente servio legi Dei : carne autem, legi peccati.
Romans 8 1 Nihil ergo nunc damnationis est iis qui sunt in Christo Jesu : qui non secundum carnem ambulant.
Romans 8 2 Lex enim spiritus vitæ in Christo Jesu liberavit me a lege peccati et mortis.
Romans 8 3 Nam quod impossibile erat legi, in quo infirmabatur per carnem : Deus Filium suum mittens in similitudinem carnis peccati et de peccato, damnavit peccatum in carne,
Romans 8 4 et justificatio legis impleretur in nobis, qui non secundum carnem ambulamus, sed secundum spiritum.
Romans 8 5 Qui enim secundum carnem sunt, quæ carnis sunt, sapiunt : qui vero secundum spiritum sunt, quæ sunt spiritus, sentiunt.
Romans 8 6 Nam prudentia carnis, mors est : prudentia autem spiritus, vita et pax :
Romans 8 7 quoniam sapientia carnis inimica est Deo : legi enim Dei non est subjecta, nec enim potest.
Romans 8 8 Qui autem in carne sunt, Deo placere non possunt.
Romans 8 9 Vos autem in carne non estis, sed in spiritu : si tamen Spiritus Dei habitat in vobis. Siquis autem Spiritum Christi non habet, hic non est ejus.
Romans 8 10 Si autem Christus in vobis est, corpus quidem mortuum est propter peccatum, spiritus vero vivit propter justificationem.
Romans 8 11 Quod si Spiritus ejus, qui suscitavit Jesum a mortuis, habitat in vobis : qui suscitavit Jesum Christum a mortuis, vivificabit et mortalia corpora vestra, propter inhabitantem Spiritum ejus in vobis.
Romans 8 12 Ergo fratres, debitores sumus non carni, ut secundum carnem vivamus.
Romans 8 13 Si enim secundum carnem vixeritis, moriemini : si autem spiritu facta carnis mortificaveritis, vivetis.
Romans 8 14 Quicumque enim Spiritu Dei aguntur, ii sunt filii Dei.
Romans 8 15 Non enim accepistis spiritum servitutis iterum in timore, sed accepistis spiritum adoptionis filiorum, in quo clamamus : Abba (Pater).
Romans 8 16 Ipse enim Spiritus testimonium reddit spiritui nostro quod sumus filii Dei.
Romans 8 17 Si autem filii, et hæredes : hæredes, quidem Dei, cohæredes autem Christi : si tamen compatimur ut et conglorificemur.
Romans 8 18 Existimo enim quod non sunt condignæ passiones hujus temporis ad futuram gloriam, quæ revelabitur in nobis.
Romans 8 19 Nam exspectatio creaturæ revelationem filiorum Dei exspectat.
Romans 8 20 Vanitati enim creatura subjecta est non volens, sed propter eum, qui subjecit eam in spe :
Romans 8 21 quia et ipsa creatura liberabitur a servitute corruptionis in libertatem gloriæ filiorum Dei.
Romans 8 22 Scimus enim quod omnis creatura ingemiscit, et parturit usque adhuc.
Romans 8 23 Non solum autem illa, sed et nos ipsi primitias spiritus habentes : et ipsi intra nos gemimus adoptionem filiorum Dei exspectantes, redemptionem corporis nostri.
Romans 8 24 Spe enim salvi facti sumus. Spes autem, quæ videtur, non est spes : nam quod videt quis, quid sperat ?
Romans 8 25 Si autem quod non videmus, speramus : per patientiam exspectamus.
Romans 8 26 Similiter autem et Spiritus adjuvat infirmitatem nostram : nam quid oremus, sicut oportet, nescimus : sed ipse Spiritus postulat pro nobis gemitibus inenarrabilibus.
Romans 8 27 Qui autem scrutatur corda, scit quid desideret Spiritus : quia secundum Deum postulat pro sanctis.
Romans 8 28 Scimus autem quoniam diligentibus Deum omnia cooperantur in bonum, iis qui secundum propositum vocati sunt sancti.
Romans 8 29 Nam quos præscivit, et prædestinavit conformes fieri imaginis Filii sui, ut sit ipse primogenitus in multis fratribus.
Romans 8 30 Quos autem prædestinavit, hos et vocavit : et quos vocavit, hos et justificavit : quos autem justificavit, illos et glorificavit.
Romans 8 31 Quid ergo dicemus ad hæc ? si Deus pro nobis, qui contra nos ?
Romans 8 32 Qui etiam proprio Filio suo non pepercit, sed pro nobis omnibus tradidit illum : quomodo non etiam cum illo omnia nobis donavit ?
Romans 8 33 Quis accusabit adversus electos Dei ? Deus qui justificat,
Romans 8 34 quis est qui condemnet ? Christus Jesus, qui mortuus est, immo qui et resurrexit, qui est ad dexteram Dei, qui etiam interpellat pro nobis.
Romans 8 35 Quis ergo nos separabit a caritate Christi ? tribulatio ? an angustia ? an fames ? an nuditas ? an periculum ? an persecutio ? an gladius ?
Romans 8 36 (Sicut scriptum est : Quia propter te mortificamur tota die : æstimati sumus sicut oves occisionis.)
Romans 8 37 Sed in his omnibus superamus propter eum qui dilexit nos.
Romans 8 38 Certus sum enim quia neque mors, neque vita, neque angeli, neque principatus, neque virtutes, neque instantia, neque futura, neque fortitudo,
Romans 8 39 neque altitudo, neque profundum, neque creatura alia poterit nos separare a caritate Dei, quæ est in Christo Jesu Domino nostro.
Romans 9 1 Veritatem dico in Christo, non mentior : testimonium mihi perhibente conscientia mea in Spiritu Sancto :
Romans 9 2 quoniam tristitia mihi magna est, et continuus dolor cordi meo.
Romans 9 3 Optabam enim ego ipse anathema esse a Christo pro fratribus meis, qui sunt cognati mei secundum carnem,
Romans 9 4 qui sunt Israëlitæ, quorum adoptio est filiorum, et gloria, et testamentum, et legislatio, et obsequium, et promissa :
Romans 9 5 quorum patres, et ex quibus est Christus secundum carnem, qui est super omnia Deus benedictus in sæcula. Amen.
Romans 9 6 Non autem quod exciderit verbum Dei. Non enim omnes qui ex Israël sunt, ii sunt Israëlitæ :
Romans 9 7 neque qui semen sunt Abrahæ, omnes filii : sed in Isaac vocabitur tibi semen :
Romans 9 8 id est, non qui filii carnis, hi filii Dei : sed qui filii sunt promissionis, æstimantur in semine.
Romans 9 9 Promissionis enim verbum hoc est : Secundum hoc tempus veniam : et erit Saræ filius.
Romans 9 10 Non solum autem illa : sed et Rebecca ex uno concubitu habens, Isaac patris nostri.
Romans 9 11 Cum enim nondum nati fuissent, aut aliquid boni egissent, aut mali (ut secundum electionem propositum Dei maneret),
Romans 9 12 non ex operibus, sed ex vocante dictum est ei quia major serviet minori,
Romans 9 13 sicut scriptum est : Jacob dilexi, Esau autem odio habui.
Romans 9 14 Quid ergo dicemus ? numquid iniquitas apud Deum ? Absit.
Romans 9 15 Moysi enim dicit : Miserebor cujus misereor : et misericordiam præstabo cujus miserebor.
Romans 9 16 Igitur non volentis, neque currentis, sed miserentis est Dei.
Romans 9 17 Dicit enim Scriptura Pharaoni : Quia in hoc ipsum excitavi te, ut ostendam in te virtutem meam : et ut annuntietur nomen meum in universa terra.
Romans 9 18 Ergo cujus vult miseretur, et quem vult indurat.
Romans 9 19 Dicis itaque mihi : Quid adhuc queritur ? voluntati enim ejus quis resistit ?
Romans 9 20 O homo, tu quis es, qui respondeas Deo ? numquid dicit figmentum ei qui se finxit : Quid me fecisti sic ?
Romans 9 21 an non habet potestatem figulus luti ex eadem massa facere aliud quidem vas in honorem, aliud vero in contumeliam ?
Romans 9 22 Quod si Deus volens ostendere iram, et notum facere potentiam suam, sustinuit in multa patientia vasa iræ, apta in interitum,
Romans 9 23 ut ostenderet divitias gloriæ suæ in vasa misericordiæ, quæ præparavit in gloriam.
Romans 9 24 Quos et vocavit nos non solum ex Judæis, sed etiam in gentibus,
Romans 9 25 sicut in Osee dicit : Vocabo non plebem meam, plebem meam : et non dilectam, dilectam : et non misericordiam consecutam, misericordiam consecutam.
Romans 9 26 Et erit : in loco, ubi dictum est eis : Non plebs mea vos : ibi vocabuntur filii Dei vivi.
Romans 9 27 Isaias autem clamat pro Israël : Si fuerit numerus filiorum Israël tamquam arena maris, reliquiæ salvæ fient.
Romans 9 28 Verbum enim consummans, et abbrevians in æquitate : quia verbum breviatum faciet Dominus super terram :
Romans 9 29 et sicut prædixit Isaias : Nisi Dominus Sabaoth reliquisset nobis semen, sicut Sodoma facti essemus, et sicut Gomorrha similes fuissemus.
Romans 9 30 Quid ergo dicemus ? Quod gentes, quæ non sectabantur justitiam, apprehenderunt justitiam : justitiam autem, quæ ex fide est.
Romans 9 31 Israël vero sectando legem justitiæ, in legem justitiæ non pervenit.
Romans 9 32 Quare ? Quia non ex fide, sed quasi ex operibus : offenderunt enim in lapidem offensionis,
Romans 9 33 sicut scriptum est : Ecce pono in Sion lapidem offensionis, et petram scandali : et omnis qui credit in eum, non confundetur.
Romans 10 1 Fratres, voluntas quidem cordis mei, et obsecratio ad Deum, fit pro illis in salutem.
Romans 10 2 Testimonium enim perhibeo illis quod æmulationem Dei habent, sed non secundum scientiam.
Romans 10 3 Ignorantes enim justitiam Dei, et suam quærentes statuere, justitiæ Dei non sunt subjecti.
Romans 10 4 Finis enim legis, Christus, ad justitiam omni credenti.
Romans 10 5 Moyses enim scripsit, quoniam justitiam, quæ ex lege est, qui fecerit homo, vivet in ea.
Romans 10 6 Quæ autem ex fide est justitia, sic dicit : Ne dixeris in corde tuo : Qui ascendet in cælum ? id est, Christum deducere :
Romans 10 7 aut, Quis descendet in abyssum ? hoc est, Christum a mortuis revocare.
Romans 10 8 Sed quid dicit Scriptura ? Prope est verbum in ore tuo, et in corde tuo : hoc est verbum fidei, quod prædicamus.
Romans 10 9 Quia si confitearis in ore tuo Dominum Jesum, et in corde tuo credideris quod Deus illum suscitavit a mortuis, salvus eris.
Romans 10 10 Corde enim creditur ad justitiam : ore autem confessio fit ad salutem.
Romans 10 11 Dicit enim Scriptura : Omnis qui credit in illum, non confundetur.
Romans 10 12 Non enim est distinctio Judæi et Græci : nam idem Dominus omnium, dives in omnes qui invocant illum.
Romans 10 13 Omnis enim quicumque invocaverit nomen Domini, salvus erit.
Romans 10 14 Quomodo ergo invocabunt, in quem non crediderunt ? aut quomodo credent ei, quem non audierunt ? quomodo autem audient sine prædicante ?
Romans 10 15 quomodo vero prædicabunt nisi mittantur ? sicut scriptum est : Quam speciosi pedes evangelizantium pacem, evangelizantium bona !
Romans 10 16 Sed non omnes obediunt Evangelio. Isaias enim dicit : Domine, quis credidit auditui nostro ?
Romans 10 17 Ergo fides ex auditu, auditus autem per verbum Christi.
Romans 10 18 Sed dico : Numquid non audierunt ? Et quidem in omnem terram exivit sonus eorum, et in fines orbis terræ verba eorum.
Romans 10 19 Sed dico : Numquid Israël non cognovit ? Primus Moyses dicit : Ego ad æmulationem vos adducam in non gentem : in gentem insipientem, in iram vos mittam.
Romans 10 20 Isaias autem audet, et dicit : Inventus sum a non quærentibus me : palam apparui iis qui me non interrogabant.
Romans 10 21 Ad Israël autem dicit : Tota die expandi manus meas ad populum non credentem, et contradicentem.
Romans 11 1 Dico ergo : Numquid Deus repulit populum suum ? Absit. Nam et ego Israëlita sum ex semine Abraham, de tribu Benjamin :
Romans 11 2 non repulit Deus plebem suam, quam præscivit. An nescitis in Elia quid dicit Scriptura ? quemadmodum interpellat Deum adversum Israël :
Romans 11 3 Domine, prophetas tuos occiderunt, altaria tua suffoderunt : et ego relictus sum solus, et quærunt animam meam.
Romans 11 4 Sed quid dicit illi divinum responsum ? Reliqui mihi septem millia virorum, qui non curvaverunt genua ante Baal.
Romans 11 5 Sic ergo et in hoc tempore reliquiæ secundum electionem gratiæ salvæ factæ sunt.
Romans 11 6 Si autem gratia, jam non ex operibus : alioquin gratia jam non est gratia.
Romans 11 7 Quid ergo ? Quod quærebat Israël, hoc non est consecutus : electio autem consecuta est : ceteri vero excæcati sunt :
Romans 11 8 sicut scriptum est : Dedit illis Deus spiritum compunctionis : oculos ut non videant, et aures ut non audiant, usque in hodiernum diem.
Romans 11 9 Et David dicit : Fiat mensa eorum in laqueum, et in captionem, et in scandalum, et in retributionem illis.
Romans 11 10 Obscurentur oculi eorum ne videant : et dorsum eorum semper incurva.
Romans 11 11 Dico ergo : Numquid sic offenderunt ut caderent ? Absit. Sed illorum delicto, salus est gentibus ut illos æmulentur.
Romans 11 12 Quod si delictum illorum divitiæ sunt mundi, et diminutio eorum divitiæ gentium : quanto magis plenitudo eorum ?
Romans 11 13 Vobis enim dico gentibus : Quamdiu quidem ego sum gentium Apostolus, ministerium meum honorificabo,
Romans 11 14 si quomodo ad æmulandum provocem carnem meam, et salvos faciam aliquos ex illis.
Romans 11 15 Si enim amissio eorum, reconciliatio est mundi : quæ assumptio, nisi vita ex mortuis ?
Romans 11 16 Quod si delibatio sancta est, et massa : et si radix sancta, et rami.
Romans 11 17 Quod si aliqui ex ramis fracti sunt, tu autem cum oleaster esses, insertus es in illis, et socius radicis, et pinguedinis olivæ factus es,
Romans 11 18 noli gloriari adversus ramos. Quod si gloriaris : non tu radicem portas, sed radix te.
Romans 11 19 Dices ergo : Fracti sunt rami ut ego inserar.
Romans 11 20 Bene : propter incredulitatem fracti sunt. Tu autem fide stas : noli altum sapere, sed time.
Romans 11 21 Si enim Deus naturalibus ramis non pepercit : ne forte nec tibi parcat.
Romans 11 22 Vide ergo bonitatem, et severitatem Dei : in eos quidem qui ceciderunt, severitatem : in te autem bonitatem Dei, si permanseris in bonitate, alioquin et tu excideris.
Romans 11 23 Sed et illi, si non permanserint in incredulitate, inserentur : potens est enim Deus iterum inserere illos.
Romans 11 24 Nam si tu ex naturali excisus es oleastro, et contra naturam insertus es in bonam olivam : quanto magis ii qui secundum naturam inserentur suæ olivæ ?
Romans 11 25 Nolo enim vos ignorare, fratres, mysterium hoc (ut non sitis vobis ipsis sapientes), quia cæcitas ex parte contigit in Israël, donec plenitudo gentium intraret,
Romans 11 26 et sic omnis Israël salvus fieret, sicut scriptum est : Veniet ex Sion, qui eripiat, et avertat impietatem a Jacob.
Romans 11 27 Et hoc illis a me testamentum : cum abstulero peccata eorum.
Romans 11 28 Secundum Evangelium quidem, inimici propter vos : secundum electionem autem, carissimi propter patres.
Romans 11 29 Sine pœnitentia enim sunt dona et vocatio Dei.
Romans 11 30 Sicut enim aliquando et vos non credidistis Deo, nunc autem misericordiam consecuti estis propter incredulitatem illorum :
Romans 11 31 ita et isti nunc non crediderunt in vestram misericordiam : ut et ipsi misericordiam consequantur.
Romans 11 32 Conclusit enim Deus omnia in incredulitate, ut omnium misereatur.
Romans 11 33 O altitudo divitiarum sapientiæ, et scientiæ Dei : quam incomprehensibilia sunt judicia ejus, et investigabiles viæ ejus !
Romans 11 34 Quis enim cognovit sensum Domini ? aut quis consiliarius ejus fuit ?
Romans 11 35 aut quis prior dedit illi, et retribuetur ei ?
Romans 11 36 Quoniam ex ipso, et per ipsum, et in ipso sunt omnia : ipsi gloria in sæcula. Amen.
Romans 12 1 Obsecro itaque vos fratres per misericordiam Dei, ut exhibeatis corpora vestra hostiam viventem, sanctam, Deo placentem, rationabile obsequium vestrum.
Romans 12 2 Et nolite conformari huic sæculo, sed reformamini in novitate sensus vestri : ut probetis quæ sit voluntas Dei bona, et beneplacens, et perfecta.
Romans 12 3 Dico enim per gratiam quæ data est mihi, omnibus qui sunt inter vos, non plus sapere quam oportet sapere, sed sapere ad sobrietatem : et unicuique sicut Deus divisit mensuram fidei.
Romans 12 4 Sicut enim in uno corpore multa membra habemus, omnia autem membra non eumdem actum habent :
Romans 12 5 ita multi unum corpus sumus in Christo, singuli autem alter alterius membra.
Romans 12 6 Habentes autem donationes secundum gratiam, quæ data est nobis, differentes : sive prophetiam secundum rationem fidei,
Romans 12 7 sive ministerium in ministrando, sive qui docet in doctrina,
Romans 12 8 qui exhortatur in exhortando, qui tribuit in simplicitate, qui præest in sollicitudine, qui miseretur in hilaritate.
Romans 12 9 Dilectio sine simulatione : odientes malum, adhærentes bono :
Romans 12 10 caritate fraternitatis invicem diligentes : honore invicem prævenientes :
Romans 12 11 sollicitudine non pigri : spiritu ferventes : Domino servientes :
Romans 12 12 spe gaudentes : in tribulatione patientes : orationi instantes :
Romans 12 13 necessitatibus sanctorum communicantes : hospitalitatem sectantes.
Romans 12 14 Benedicite persequentibus vos : benedicite, et nolite maledicere.
Romans 12 15 Gaudere cum gaudentibus, flere cum flentibus :
Romans 12 16 idipsum invicem sentientes : non alta sapientes, sed humilibus consentientes. Nolite esse prudentes apud vosmetipsos :
Romans 12 17 nulli malum pro malo reddentes : providentes bona non tantum coram Deo, sed etiam coram omnibus hominibus.
Romans 12 18 Si fieri potest, quod ex vobis est, cum omnibus hominibus pacem habentes :
Romans 12 19 non vosmetipsos defendentes carissimi, sed date locum iræ. Scriptum est enim : Mihi vindicta : ego retribuam, dicit Dominus.
Romans 12 20 Sed si esurierit inimicus tuus, ciba illum : si sitit, potum da illi : hoc enim faciens, carbones ignis congeres super caput ejus.
Romans 12 21 Noli vinci a malo, sed vince in bono malum.
Romans 13 1 Omnis anima potestatibus sublimioribus subdita sit : non est enim potestas nisi a Deo : quæ autem sunt, a Deo ordinatæ sunt.
Romans 13 2 Itaque qui resistit potestati, Dei ordinationi resistit. Qui autem resistunt, ipsi sibi damnationem acquirunt :
Romans 13 3 nam principes non sunt timori boni operis, sed mali. Vis autem non timere potestatem ? Bonum fac : et habebis laudem ex illa :
Romans 13 4 Dei enim minister est tibi in bonum. Si autem malum feceris, time : non enim sine causa gladium portat. Dei enim minister est : vindex in iram ei qui malum agit.
Romans 13 5 Ideo necessitate subditi estote non solum propter iram, sed etiam propter conscientiam.
Romans 13 6 Ideo enim et tributa præstatis : ministri enim Dei sunt, in hoc ipsum servientes.
Romans 13 7 Reddite ergo omnibus debita : cui tribulatum, tributum : cui vectigal, vectigal : cui timorem, timorem : cui honorem, honorem.
Romans 13 8 Nemini quidquam debeatis, nisi ut invicem diligatis : qui enim diligit proximum, legem implevit.
Romans 13 9 Nam : non adultaberis : non occides : non furaberis : non falsum testimonium dices : non concupisces : et si quod est aliud mandatum, in hoc verbo instauratur : diliges proximum tuum sicut teipsum.
Romans 13 10 Dilectio proximi malum non operatur. Plenitudo ergo legis est dilectio.
Romans 13 11 Et hoc scientes tempus : quia hora est jam nos de somno surgere. Nunc enim propior est nostra salus, quam cum credidimus.
Romans 13 12 Nox præcessit, dies autem appropinquavit. Abjiciamus ergo opera tenebrarum, et induamur arma lucis.
Romans 13 13 Sicut in die honeste ambulemus : non in comessationibus, et ebrietatibus, non in cubilibus, et impudicitiis, non in contentione, et æmulatione :
Romans 13 14 sed induamini Dominum Jesum Christum, et carnis curam ne feceritis in desideriis.
Romans 14 1 Infirmum autem in fide assumite, non in disceptationibus cogitationum.
Romans 14 2 Alius enim credit se manducare omnia : qui autem infirmus est, olus manducet.
Romans 14 3 Is qui manducat, non manducantem non spernat : et qui non manducat, manducantem non judicet : Deus enim illum assumpsit.
Romans 14 4 Tu quis es, qui judicas alienum servum ? domino suo stat, aut cadit : stabit autem : potens est enim Deus statuere illum.
Romans 14 5 Nam alius judicat diem inter diem : alius autem judicat omnem diem : unusquisque in suo sensu abundet.
Romans 14 6 Qui sapit diem, Domino sapit, et qui manducat, Domino manducat : gratias enim agit Deo. Et qui non manducat, Domino non manducat, et gratias agit Deo.
Romans 14 7 Nemo enim nostrum sibi vivit, et nemo sibi moritur.
Romans 14 8 Sive enim vivemus, Domino vivimus : sive morimur, Domino morimur. Sive ergo vivimus, sive morimur, Domini sumus.
Romans 14 9 In hoc enim Christus mortuus est, et resurrexit : ut et mortuorum et vivorum dominetur.
Romans 14 10 Tu autem quid judicas fratrem tuum ? aut tu quare spernis fratrem tuum ? omnes enim stabimus ante tribunal Christi.
Romans 14 11 Scriptum est enim : Vivo ego, dicit Dominus, quoniam mihi flectetur omne genu : et omnis lingua confitebitur Deo.
Romans 14 12 Itaque unusquisque nostrum pro se rationem reddet Deo.
Romans 14 13 Non ergo amplius invicem judicemus : sed hoc judicate magis, ne ponatis offendiculum fratri, vel scandalum.
Romans 14 14 Scio, et confido in Domino Jesu, quia nihil commune per ipsum, nisi ei qui existimat quid commune esset, illi commune est.
Romans 14 15 Si enim propter cibum frater tuus contristatur, jam non secundum caritatem ambulas. Noli cibo tuo illum perdere, pro quo Christus mortuus est.
Romans 14 16 Non ergo blasphemetur bonum nostrum.
Romans 14 17 Non est enim regnum Dei esca et potus : sed justitia, et pax, et gaudium in Spiritu Sancto :
Romans 14 18 qui enim in hoc servit Christo, placet Deo, et probatus est hominibus.
Romans 14 19 Itaque quæ pacis sunt, sectemur : et quæ ædificationis sunt, in invicem custodiamus.
Romans 14 20 Noli propter escam destruere opus Dei, omnia quidem sunt munda : sed malum est homini, qui per offendiculum manducat.
Romans 14 21 Bonum est non manducare carnem, et non bibere vinum, neque in quo frater tuus offenditur, aut scandalizatur, aut infirmatur.
Romans 14 22 Tu fidem habes ? penes temetipsum habe coram Deo. Beatus qui non judicat semetipsum in eo quod probat.
Romans 14 23 Qui autem discernit, si manducaverit, damnatus est : quia non ex fide. Omne autem, quod non est ex fide, peccatum est.
Romans 15 1 Debemus autem nos firmiores imbecillitates infirmorum sustinere, et non nobis placere.
Romans 15 2 Unusquisque vestrum proximo suo placeat in bonum, ad ædificationem.
Romans 15 3 Etenim Christus non sibi placuit, sed sicut scriptum est : Improperia improperantium tibi ceciderunt super me.
Romans 15 4 Quæcumque enim scripta sunt, ad nostram doctrinam scripta sunt : ut per patientiam, et consolationem Scripturarum, spem habeamus.
Romans 15 5 Deus autem patientiæ et solatii det vobis idipsum sapere in alterutrum secundum Jesum Christum :
Romans 15 6 ut unanimes, uno ore honorificetis Deum et patrem Domini nostri Jesu Christi.
Romans 15 7 Propter quod suscipite invicem, sicut et Christus suscepit vos in honorem Dei.
Romans 15 8 Dico enim Christum Jesum ministrum fuisse circumcisionis propter veritatem Dei, ad confirmandas promissiones patrum :
Romans 15 9 gentes autem super misericordia honorare Deum, sicut scriptum est : Propterea confitebor tibi in gentibus, Domine, et nomini tuo cantabo.
Romans 15 10 Et iterum dicit : Lætamini gentes cum plebe ejus.
Romans 15 11 Et iterum : Laudate omnes gentes Dominum : et magnificate eum omnes populi.
Romans 15 12 Et rursus Isaias ait : Erit radix Jesse, et qui exsurget regere gentes, in eum gentes sperabunt.
Romans 15 13 Deus autem spei repleat vos omni gaudio, et pace in credendo : ut abundetis in spe, et virtute Spiritus Sancti.
Romans 15 14 Certus sum autem fratres mei et ego ipse de vobis, quoniam et ipsi pleni estis dilectione, repleti omni scientia, ita ut possitis alterutrum monere.
Romans 15 15 Audacius autem scripsi vobis fratres ex parte, tamquam in memoriam vos reducens : propter gratiam, quæ data est mihi a Deo,
Romans 15 16 ut sim minister Christi Jesu in gentibus : sanctificans Evangelium Dei, ut fiat oblatio gentium accepta, et sanctificata in Spiritu Sancto.
Romans 15 17 Habeo igitur gloriam in Christo Jesu ad Deum.
Romans 15 18 Non enim audeo aliquid loqui eorum, quæ per me non efficit Christus in obedientiam gentium, verbo et factis :
Romans 15 19 in virtute signorum, et prodigiorum, in virtute Spiritus Sancti : ita ut ab Jerusalem per circuitum usque ad Illyricum repleverim Evangelium Christi.
Romans 15 20 Sic autem prædicavi Evangelium hoc, non ubi nominatus est Christus, ne super alienum fundamentum ædificarem :
Romans 15 21 sed sicut scriptum est : Quibus non est annuntiatum de eo, videbunt : et qui non audierunt, intelligent.
Romans 15 22 Propter quod et impediebar plurimum venire ad vos, et prohibitus sum usque adhuc.
Romans 15 23 Nunc vero ulterius locum non habens in his regionibus, cupiditatem autem habens veniendi ad vos ex multis jam præcedentibus annis :
Romans 15 24 cum in Hispaniam proficisci cœpero, spero quod præteriens videam vos, et a vobis deducar illuc, si vobis primum ex parte fruitus fuero.
Romans 15 25 Nunc igitur proficiscar in Jerusalem ministrare sanctis.
Romans 15 26 Probaverunt enim Macedonia et Achaia collationem aliquam facere in pauperes sanctorum, qui sunt in Jerusalem.
Romans 15 27 Placuit enim eis : et debitores sunt eorum. Nam si spiritualium eorum participes facti sunt gentiles, debent et in carnalibus ministrare illis.
Romans 15 28 Hoc igitur cum consummavero, et assignavero eis fructum hunc, per vos proficiscar in Hispaniam.
Romans 15 29 Scio autem quoniam veniens ad vos, in abundantia benedictionis Evangelii Christi veniam.
Romans 15 30 Obsecro ergo vos fratres per Dominum nostrum Jesum Christum, et per caritatem Sancti Spiritus, ut adjuvetis me in orationibus vestris pro me ad Deum,
Romans 15 31 ut liberer ab infidelibus, qui sunt in Judæa, et obsequii mei oblatio accepta fiat in Jerusalem sanctis,
Romans 15 32 ut veniam ad vos in gaudio per voluntatem Dei, et refrigerer vobiscum.
Romans 15 33 Deus autem pacis sit cum omnibus vobis. Amen.
Romans 16 1 Commendo autem vobis Phœben sororem nostram, quæ est in ministerio ecclesiæ, quæ est in Cenchris :
Romans 16 2 ut eam suscipiatis in Domino digne sanctis : et assistatis ei in quocumque negotio vestri indiguerit : etenim ipsa quoque astitit multis, et mihi ipsi.
Romans 16 3 Salutate Priscam et Aquilam, adjutores meos in Christo Jesu
Romans 16 4 (qui pro anima mea suas cervices supposuerunt : quibus non solus ego gratias ago, sed et cunctæ ecclesiæ gentium),
Romans 16 5 et domesticam ecclesiam eorum. Salutate Epænetum dilectum mihi, qui est primitivus Asiæ in Christo.
Romans 16 6 Salutate Mariam, quæ multum laboravit in vobis.
Romans 16 7 Salutate Andronicum et Juniam, cognatos, et concaptivos meos : qui sunt nobiles in Apostolis, qui et ante me fuerunt in Christo.
Romans 16 8 Salutate Ampliatum dilectissimum mihi in Domino.
Romans 16 9 Salutate Urbanum adjutorem nostrum in Christo Jesu, et Stachyn dilectum meum.
Romans 16 10 Salutate Apellen probum in Christo.
Romans 16 11 Salutate eos qui sunt ex Aristoboli domo. Salutate Herodionem cognatum meum. Salutate eos qui sunt ex Narcisi domo, qui sunt in Domino.
Romans 16 12 Salutate Tryphænam et Tryphosam, quæ laborant in Domino. Salutate Persidem carissimam, quæ multum laboravit in Domino.
Romans 16 13 Salutate Rufum electum in Domino, et matrem ejus, et meam.
Romans 16 14 Salutate Asyncritum, Phlegontem, Hermam, Patrobam, Hermen, et qui cum eis sunt, fratres.
Romans 16 15 Salutate Philologum et Juliam, Nereum, et sororem ejus, et Olympiadem, et omnes qui cum eis sunt, sanctos.
Romans 16 16 Salutate invicem in osculo sancto. Salutant vos omnes ecclesiæ Christi.
Romans 16 17 Rogo autem vos fratres, ut observetis eos qui dissensiones et offendicula, præter doctrinam, quam vos didicistis, faciunt, et declinate ab illis.
Romans 16 18 Hujuscemodi enim Christo Domino nostro non serviunt, sed suo ventri : et per dulces sermones et benedictiones seducunt corda innocentium.
Romans 16 19 Vestra enim obedientia in omnem locum divulgata est. Gaudeo igitur in vobis. Sed volo vos sapientes esse in bono, et simplices in malo.
Romans 16 20 Deus autem pacis conterat Satanam sub pedibus vestris velociter. Gratia Domini nostri Jesu Christi vobiscum.
Romans 16 21 Salutat vos Timotheus adjutor meus, et Lucius, et Jason, et Sosipater cognati mei.
Romans 16 22 Saluto vos ego Tertius, qui scripsi epistolam, in Domino.
Romans 16 23 Salutat vos Cajus hospes meus, et universa ecclesia. Salutat vos Erastus arcarius civitatis, et Quartus, frater.
Romans 16 24 Gratia Domini nostri Jesu Christi cum omnibus vobis. Amen.
Romans 16 25 Ei autem, qui potens est vos confirmare juxta Evangelium meum, et prædicationem Jesu Christi, secundum revelationem mysterii temporibus æternis taciti
Romans 16 26 (quod nunc patefactum est per Scripturas prophetarum secundum præceptum æterni Dei, ad obeditionem fidei), in cunctis gentibus cogniti,
Romans 16 27 soli sapienti Deo, per Jesum Christum, cui honor et gloria in sæcula sæculorum. Amen.
1 Corinthians 1 1 Paulus vocatus Apostolus Jesu Christi per voluntatem Dei, et Sosthenes frater,
1 Corinthians 1 2 ecclesiæ Dei, quæ est Corinthi, sanctificatis in Christo Jesu, vocatis sanctis, cum omnibus qui invocant nomen Domini nostri Jesu Christi, in omni loco ipsorum et nostro.
1 Corinthians 1 3 Gratia vobis, et pax a Deo Patre nostro, et Domino Jesu Christo.
1 Corinthians 1 4 Gratias ago Deo meo semper pro vobis in gratia Dei, quæ data est vobis in Christo Jesu :
1 Corinthians 1 5 quod in omnibus divites facti estis in illo, in omni verbo, et in omni scientia.
1 Corinthians 1 6 Sicut testimonium Christi confirmatum est in vobis :
1 Corinthians 1 7 ita ut nihil vobis desit in ulla gratia, exspectantibus revelationem Domini nostri Jesu Christi,
1 Corinthians 1 8 qui et confirmabit vos usque in finem sine crimine, in die adventus Domini nostri Jesu Christi.
1 Corinthians 1 9 Fidelis Deus : per quem vocati estis in societatem filii ejus Jesu Christi Domini nostri.
1 Corinthians 1 10 Obsecro autem vos fratres per nomen Domini nostri Jesu Christi : ut idipsum dicatis omnes, et non sint in vobis schismata : sitis autem perfecti in eodem sensu, et in eadem sententia.
1 Corinthians 1 11 Significatum est enim mihi de vobis fratres mei ab iis, qui sunt Chloës, quia contentiones sunt inter vos.
1 Corinthians 1 12 Hoc autem dico, quod unusquisque vestrum dicit : Ego quidem sum Pauli : ego autem Apollo : ego vero Cephæ : ego autem Christi.
1 Corinthians 1 13 Divisus est Christus ? numquid Paulus crucifixus est pro vobis ? aut in nomine Pauli baptizati estis ?
1 Corinthians 1 14 Gratias ago Deo, quod neminem vestrum baptizavi, nisi Crispum et Caium :
1 Corinthians 1 15 ne quis dicat quod in nomine meo baptizati estis.
1 Corinthians 1 16 Baptizavi autem et Stephanæ domum : ceterum nescio si quem alium baptizaverim.
1 Corinthians 1 17 Non enim misit me Christus baptizare, sed evangelizare : non in sapientia verbi, ut non evacuetur crux Christi.
1 Corinthians 1 18 Verbum enim crucis pereuntibus quidem stultitia est : iis autem qui salvi fiunt, id est nobis, Dei virtus est.
1 Corinthians 1 19 Scriptum est enim : Perdam sapientiam sapientium, et prudentiam prudentium reprobabo.
1 Corinthians 1 20 Ubi sapiens ? ubi scriba ? ubi conquisitor hujus sæculi ? Nonne stultam fecit Deus sapientiam hujus mundi ?
1 Corinthians 1 21 Nam quia in Dei sapientia non cognovit mundus per sapientiam Deum : placuit Deo per stultitiam prædicationis salvos facere credentes.
1 Corinthians 1 22 Quoniam et Judæi signa petunt, et Græci sapientiam quærunt :
1 Corinthians 1 23 nos autem prædicamus Christum crucifixum : Judæis quidem scandalum, gentibus autem stultitiam,
1 Corinthians 1 24 ipsis autem vocatis Judæis, atque Græcis Christum Dei virtutem, et Dei sapientia :
1 Corinthians 1 25 quia quod stultum est Dei, sapientius est hominibus : et quod infirmum est Dei, fortius est hominibus.
1 Corinthians 1 26 Videte enim vocationem vestram, fratres, quia non multi sapientes secundum carnem, non multi potentes, non multi nobiles :
1 Corinthians 1 27 sed quæ stulta sunt mundi elegit Deus, ut confundat sapientes : et infirma mundi elegit Deus, ut confundat fortia :
1 Corinthians 1 28 et ignobilia mundi, et contemptibilia elegit Deus, et ea quæ non sunt, ut ea quæ sunt destrueret :
1 Corinthians 1 29 ut non glorietur omnis caro in conspectu ejus.
1 Corinthians 1 30 Ex ipso autem vos estis in Christo Jesu, qui factus est nobis sapientia a Deo, et justitia, et sanctificatio, et redemptio :
1 Corinthians 1 31 ut quemadmodum scriptum est : Qui gloriatur, in Domino glorietur.
1 Corinthians 2 1 Et ego, cum venissem ad vos, fratres, veni non in sublimitate sermonis, aut sapientiæ, annuntians vobis testimonium Christi.
1 Corinthians 2 2 Non enim judicavi me scire aliquid inter vos, nisi Jesum Christum, et hunc crucifixum.
1 Corinthians 2 3 Et ego in infirmitate, et timore, et tremore multo fui apud vos :
1 Corinthians 2 4 et sermo meus, et prædicatio mea non in persuasibilibus humanæ sapientiæ verbis, sed in ostensione spiritus et virtutis :
1 Corinthians 2 5 ut fides vestra non sit in sapientia hominum, sed in virtute Dei.
1 Corinthians 2 6 Sapientiam autem loquimur inter perfectos : sapientiam vero non hujus sæculi, neque principum hujus sæculi, qui destruuntur :
1 Corinthians 2 7 sed loquimur Dei sapientiam in mysterio, quæ abscondita est, quam prædestinavit Deus ante sæcula in gloriam nostram,
1 Corinthians 2 8 quam nemo principum hujus sæculi cognovit : si enim cognovissent, numquam Dominum gloriæ crucifixissent.
1 Corinthians 2 9 Sed sicut scriptum est : Quod oculus non vidit, nec auris audivit, nec in cor hominis ascendit, quæ præparavit Deus iis qui diligunt illum :
1 Corinthians 2 10 nobis autem revelavit Deus per Spiritum suum : Spiritus enim omnia scrutatur, etiam profunda Dei.
1 Corinthians 2 11 Quis enim hominum scit quæ sunt hominis, nisi spiritus hominis, qui in ipso est ? ita et quæ Dei sunt, nemo cognovit, nisi Spiritus Dei.
1 Corinthians 2 12 Nos autem non spiritum hujus mundi accepimus, sed Spiritum qui ex Deo est, ut sciamus quæ a Deo donata sunt nobis :
1 Corinthians 2 13 quæ et loquimur non in doctis humanæ sapientiæ verbis, sed in doctrina Spiritus, spiritualibus spiritualia comparantes.
1 Corinthians 2 14 Animalis autem homo non percipit ea quæ sunt Spiritus Dei : stultitia enim est illi, et non potest intelligere : quia spiritualiter examinatur.
1 Corinthians 2 15 Spiritualis autem judicat omnia : et ipse a nemine judicatur.
1 Corinthians 2 16 Quis enim cognovit sensum Domini, qui instruat eum ? nos autem sensum Christi habemus.
1 Corinthians 3 1 Et ego, fratres, non potui vobis loqui quasi spiritualibus, sed quasi carnalibus. Tamquam parvulis in Christo,
1 Corinthians 3 2 lac vobis potum dedi, non escam : nondum enim poteratis : sed nec nunc quidem potestis : adhuc enim carnales estis.
1 Corinthians 3 3 Cum enim sit inter vos zelus, et contentio : nonne carnales estis, et secundum hominem ambulatis ?
1 Corinthians 3 4 Cum enim quis dicat : Ego quidem sum Pauli ; alius autem : Ego Apollo : nonne homines estis ? Quid igitur est Apollo ? quid vero Paulus ?
1 Corinthians 3 5 ministri ejus, cui credidistis, ut unicuique sicut Dominus dedit.
1 Corinthians 3 6 Ego plantavi, Apollo rigavit : sed Deus incrementum dedit.
1 Corinthians 3 7 Itaque neque qui plantat est aliquid, neque qui rigat : sed qui incrementum dat, Deus.
1 Corinthians 3 8 Qui autem plantat, et qui rigat, unum sunt. Unusquisque autem propriam mercedem accipiet, secundum suum laborem.
1 Corinthians 3 9 Dei enim sumus adjutores : Dei agricultura estis, Dei ædificatio estis.
1 Corinthians 3 10 Secundum gratiam Dei, quæ data est mihi, ut sapiens architectus fundamentum posui : alius autem superædificat. Unusquisque autem videat quomodo superædificet.
1 Corinthians 3 11 Fundamentum enim aliud nemo potest ponere præter id quod positum est, quod est Christus Jesus.
1 Corinthians 3 12 Si quis autem superædificat super fundamentum hoc, aurum, argentum, lapides pretiosos, ligna, fœnum, stipulam,
1 Corinthians 3 13 uniuscujusque opus manifestum erit : dies enim Domini declarabit, quia in igne revelabitur : et uniuscujusque opus quale sit, ignis probabit.
1 Corinthians 3 14 Si cujus opus manserit quod superædificavit, mercedem accipiet.
1 Corinthians 3 15 Si cujus opus arserit, detrimentum patietur : ipse autem salvus erit, sic tamen quasi per ignem.
1 Corinthians 3 16 Nescitis quia templum Dei estis, et Spiritus Dei habitat in vobis ?
1 Corinthians 3 17 Si quis autem templum Dei violaverit, disperdet illum Deus. Templum enim Dei sanctum est, quod estis vos.
1 Corinthians 3 18 Nemo se seducat : si quis videtur inter vos sapiens esse in hoc sæculo, stultus fiat ut sit sapiens.
1 Corinthians 3 19 Sapientia enim hujus mundi, stultitia est apud Deum. Scriptum est enim : Comprehendam sapientes in astutia eorum.
1 Corinthians 3 20 Et iterum : Dominus novit cogitationes sapientium quoniam vanæ sunt.
1 Corinthians 3 21 Nemo itaque glorietur in hominibus.
1 Corinthians 3 22 Omnia enim vestra sunt, sive Paulus, sive Apollo, sive Cephas, sive mundus, sive vita, sive mors, sive præsentia, sive futura : omnia enim vestra sunt :
1 Corinthians 3 23 vos autem Christi : Christus autem Dei.
1 Corinthians 4 1 Sic nos existimet homo ut ministros Christi, et dispensatores mysteriorum Dei.
1 Corinthians 4 2 Hic jam quæritur inter dispensatores ut fidelis quis inveniatur.
1 Corinthians 4 3 Mihi autem pro minimo est ut a vobis judicer, aut ab humano die : sed neque meipsum judico.
1 Corinthians 4 4 Nihil enim mihi conscius sum, sed non in hoc justificatus sum : qui autem judicat me, Dominus est.
1 Corinthians 4 5 Itaque nolite ante tempus judicare, quoadusque veniat Dominus : qui et illuminabit abscondita tenebrarum, et manifestabit consilia cordium : et tunc laus erit unicuique a Deo.
1 Corinthians 4 6 Hæc autem, fratres, transfiguravi in me et Apollo, propter vos : ut in nobis discatis, ne supra quam scriptum est, unus adversus alterum infletur pro alio.
1 Corinthians 4 7 Quis enim te discernit ? quid autem habes quod non accepisti ? si autem accepisti, quid gloriaris quasi non acceperis ?
1 Corinthians 4 8 Jam saturati estis, jam divites facti estis : sine nobis regnatis : et utinam regnetis, ut et nos vobiscum regnemus.
1 Corinthians 4 9 Puto enim quod Deus nos Apostolos novissimos ostendit, tamquam morti destinatos : quia spectaculum facti sumus mundo, et angelis, et hominibus.
1 Corinthians 4 10 Nos stulti propter Christum, vos autem prudentes in Christo : nos infirmi, vos autem fortes : vos nobiles, nos autem ignobiles.
1 Corinthians 4 11 Usque in hanc horam et esurimus, et sitimus, et nudi sumus, et colaphis cædimur, et instabiles sumus,
1 Corinthians 4 12 et laboramus operantes manibus nostris : maledicimur, et benedicimus : persecutionem patimur, et sustinemus :
1 Corinthians 4 13 blasphemamur, et obsecramus : tamquam purgamenta hujus mundi facti sumus, omnium peripsema usque adhuc.
1 Corinthians 4 14 Non ut confundam vos, hæc scribo, sed ut filios meos carissimos moneo.
1 Corinthians 4 15 Nam si decem millia pædagogorum habeatis in Christo, sed non multos patres. Nam in Christo Jesu per Evangelium ego vos genui.
1 Corinthians 4 16 Rogo ergo vos, imitatores mei estote, sicut et ego Christi.
1 Corinthians 4 17 Ideo misi ad vos Timotheum, qui est filius meus carissimus, et fidelis in Domino : qui vos commonefaciet vias meas, quæ sunt in Christo Jesu, sicut ubique in omni ecclesia doceo.
1 Corinthians 4 18 Tamquam non venturus sim ad vos, sic inflati sunt quidam.
1 Corinthians 4 19 Veniam autem ad vos cito, si Dominus voluerit : et cognoscam non sermonem eorum qui inflati sunt, sed virtutem.
1 Corinthians 4 20 Non enim in sermone est regnum Dei, sed in virtute.
1 Corinthians 4 21 Quid vultis ? in virga veniam ad vos, an in caritate, et spiritu mansuetudinis ?
1 Corinthians 5 1 Omnino auditur inter vos fornicatio, et talis fornicatio, qualis nec inter gentes, ita ut uxorem patris sui aliquis habeat.
1 Corinthians 5 2 Et vos inflati estis : et non magis luctum habuistis ut tollatur de medio vestrum qui hoc opus fecit.
1 Corinthians 5 3 Ego quidem absens corpore, præsens autem spiritu, jam judicavi ut præsens eum, qui sic operatus est,
1 Corinthians 5 4 in nomine Domini nostri Jesu Christi, congregatis vobis et meo spiritu, cum virtute Domini nostri Jesu,
1 Corinthians 5 5 tradere hujusmodi Satanæ in interitum carnis, ut spiritus salvus sit in die Domini nostri Jesu Christi.
1 Corinthians 5 6 Non est bona gloriatio vestra. Nescitis quia modicum fermentum totam massam corrumpit ?
1 Corinthians 5 7 Expurgate vetus fermentum, ut sitis nova conspersio, sicut estis azymi. Etenim Pascha nostrum immolatus est Christus.
1 Corinthians 5 8 Itaque epulemur : non in fermento veteri, neque in fermento malitiæ et nequitiæ : sed in azymis sinceritatis et veritatis.
1 Corinthians 5 9 Scripsi in epistola : Ne commisceamini fornicariis :
1 Corinthians 5 10 non utique fornicariis hujus mundi, aut avaris, aut rapacibus, aut idolis servientibus : alioquin debueratis de hoc mundo exiisse.
1 Corinthians 5 11 Nunc autem scripsi vobis non commisceri : si is qui frater nominatur, est fornicator, aut avarus, aut idolis serviens, aut maledicus, aut ebriosus, aut rapax, cum ejusmodi nec cibum sumere.
1 Corinthians 5 12 Quid enim mihi de iis qui foris sunt, judicare ? nonne de iis qui intus sunt, vos judicatis ?
1 Corinthians 5 13 nam eos qui foris sunt, Deus judicabit. Auferte malum ex vobis ipsis.
1 Corinthians 6 1 Audet aliquis vestrum habens negotium adversus alterum, judicari apud iniquos, et non apud sanctos ?
1 Corinthians 6 2 an nescitis quoniam sancti de hoc mundo judicabunt ? et si in vobis judicabitur mundus, indigni estis qui de minimis judicetis ?
1 Corinthians 6 3 Nescitis quoniam angelos judicabimus ? quanto magis sæcularia ?
1 Corinthians 6 4 Sæcularia igitur judicia si habueritis : contemptibiles, qui sunt in ecclesia, illos constituite ad judicandum.
1 Corinthians 6 5 Ad verecundiam vestram dico. Sic non est inter vos sapiens quisquam, qui possit judicare inter fratrem suum ?
1 Corinthians 6 6 Sed frater cum fratre judicio contendit : et hoc apud infideles ?
1 Corinthians 6 7 Jam quidem omnino delictum est in vobis, quod judicia habetis inter vos. Quare non magis injuriam accipitis ? quare non magis fraudem patimini ?
1 Corinthians 6 8 Sed vos injuriam facitis, et fraudatis : et hoc fratribus.
1 Corinthians 6 9 An nescitis quia iniqui regnum Dei non possidebunt ? Nolite errare : neque fornicarii, neque idolis servientes, neque adulteri,
1 Corinthians 6 10 neque molles, neque masculorum concubitores, neque fures, neque avari, neque ebriosi, neque maledici, neque rapaces regnum Dei possidebunt.
1 Corinthians 6 11 Et hæc quidam fuistis : sed abluti estis, sed sanctificati estis, sed justificati estis in nomine Domini nostri Jesu Christi, et in Spiritu Dei nostri.
1 Corinthians 6 12 Omnia mihi licent, sed non omnia expediunt : omnia mihi licent, sed ego sub nullis redigar potestate.
1 Corinthians 6 13 Esca ventri, et venter escis : Deus autem et hunc et has destruet : corpus autem non fornicationi, sed Domino : et Dominus corpori.
1 Corinthians 6 14 Deus vero et Dominum suscitavit : et nos suscitabit per virtutem suam.
1 Corinthians 6 15 Nescitis quoniam corpora vestra membra sunt Christi ? Tollens ergo membra Christi, faciam membra meretricis ? Absit.
1 Corinthians 6 16 An nescitis quoniam qui adhæret meretrici, unum corpus efficitur ? Erunt enim (inquit) duo in carne una.
1 Corinthians 6 17 Qui autem adhæret Domino, unus spiritus est.
1 Corinthians 6 18 Fugite fornicationem. Omne peccatum, quodcumque fecerit homo, extra corpus est : qui autem fornicatur, in corpus suum peccat.
1 Corinthians 6 19 An nescitis quoniam membra vestra, templum sunt Spiritus Sancti, qui in vobis est, quem habetis a Deo, et non estis vestri ?
1 Corinthians 6 20 Empti enim estis pretio magno. Glorificate, et portate Deum in corpore vestro.
1 Corinthians 7 1 De quibus autem scripsistis mihi : Bonum est homini mulierem non tangere :
1 Corinthians 7 2 propter fornicationem autem unusquisque suam uxorem habeat, et unaquæque suum virum habeat.
1 Corinthians 7 3 Uxori vir debitum reddat : similiter autem et uxor viro.
1 Corinthians 7 4 Mulier sui corporis potestatem non habet, sed vir. Similiter autem et vir sui corporis potestatem non habet, sed mulier.
1 Corinthians 7 5 Nolite fraudare invicem, nisi forte ex consensu ad tempus, ut vacetis orationi : et iterum revertimini in idipsum, ne tentet vos Satanas propter incontinentiam vestram.
1 Corinthians 7 6 Hoc autem dico secundum indulgentiam, non secundum imperium.
1 Corinthians 7 7 Volo enim omnes vos esse sicut meipsum : sed unusquisque proprium donum habet ex Deo : alius quidem sic, alius vero sic.
1 Corinthians 7 8 Dico autem non nuptis, et viduis : bonum est illis si sic permaneant, sicut et ego.
1 Corinthians 7 9 Quod si non se continent, nubant. Melius est enim nubere, quam uri.
1 Corinthians 7 10 Iis autem qui matrimonio juncti sunt, præcipio non ego, sed Dominus, uxorem a viro non discedere :
1 Corinthians 7 11 quod si discesserit, manere innuptam, aut viro suo reconciliari. Et vir uxorem non dimittat.
1 Corinthians 7 12 Nam ceteris ego dico, non Dominus. Si quis frater uxorem habet infidelem, et hæc consentit habitare cum illo, non dimittat illam.
1 Corinthians 7 13 Et si qua mulier fidelis habet virum infidelem, et hic consentit habitare cum illa, non dimittat virum :
1 Corinthians 7 14 sanctificatus est enim vir infidelis per mulierem fidelem, et sanctificata est mulier infidelis per virum fidelem : alioquin filii vestri immundi essent, nunc autem sancti sunt.
1 Corinthians 7 15 Quod si infidelis discedit, discedat : non enim servituti subjectus est frater, aut soror in hujusmodi : in pace autem vocavit nos Deus.
1 Corinthians 7 16 Unde enim scis mulier, si virum salvum facies ? aut unde scis vir, si mulierem salvam facies ?
1 Corinthians 7 17 Nisi unicuique sicut divisit Dominus, unumquemque sicut vocavit Deus, ita ambulet, et sicut in omnibus ecclesiis doceo.
1 Corinthians 7 18 Circumcisus aliquis vocatus est ? non adducat præputium. In præputio aliquis vocatus est ? non circumcidatur.
1 Corinthians 7 19 Circumcisio nihil est, et præputium nihil est : sed observatio mandatorum Dei.
1 Corinthians 7 20 Unusquisque in qua vocatione vocatus est, in ea permaneat.
1 Corinthians 7 21 Servus vocatus es ? non sit tibi curæ : sed et si potes fieri liber, magis utere.
1 Corinthians 7 22 Qui enim in Domino vocatus est servus, libertus est Domini : similiter qui liber vocatus est, servus est Christi.
1 Corinthians 7 23 Pretio empti estis : nolite fieri servi hominum.
1 Corinthians 7 24 Unusquisque in quo vocatus est, fratres, in hoc permaneat apud Deum.
1 Corinthians 7 25 De virginibus autem præceptum Domini non habeo : consilium autem do, tamquam misericordiam consecutus a Domino, ut sim fidelis.
1 Corinthians 7 26 Existimo ergo hoc bonum esse propter instantem necessitatem, quoniam bonum est homini sic esse.
1 Corinthians 7 27 Alligatus es uxori ? noli quærere solutionem. Solutus es ab uxore ? noli quærere uxorem.
1 Corinthians 7 28 Si autem acceperis uxorem, non peccasti. Et si nupserit virgo, non peccavit : tribulationem tamen carnis habebunt hujusmodi. Ego autem vobis parco.
1 Corinthians 7 29 Hoc itaque dico, fratres : tempus breve est : reliquum est, ut et qui habent uxores, tamquam non habentes sint :
1 Corinthians 7 30 et qui flent, tamquam non flentes : et qui gaudent, tamquam non gaudentes : et qui emunt, tamquam non possidentes :
1 Corinthians 7 31 et qui utuntur hoc mundo, tamquam non utantur : præterit enim figura hujus mundi.
1 Corinthians 7 32 Volo autem vos sine sollicitudine esse. Qui sine uxore est, sollicitus est quæ Domini sunt, quomodo placeat Deo.
1 Corinthians 7 33 Qui autem cum uxore est, sollicitus est quæ sunt mundi, quomodo placeat uxori, et divisus est.
1 Corinthians 7 34 Et mulier innupta, et virgo, cogitat quæ Domini sunt, ut sit sancta corpore, et spiritu. Quæ autem nupta est, cogitat quæ sunt mundi, quomodo placeat viro.
1 Corinthians 7 35 Porro hoc ad utilitatem vestram dico : non ut laqueum vobis injiciam, sed ad id, quod honestum est, et quod facultatem præbeat sine impedimento Dominum obsecrandi.
1 Corinthians 7 36 Si quis autem turpem se videri existimat super virgine sua, quod sit superadulta, et ita oportet fieri : quod vult faciat : non peccat, si nubat.
1 Corinthians 7 37 Nam qui statuit in corde suo firmus, non habens necessitatem, potestatem autem habens suæ voluntatis, et hoc judicavit in corde suo, servare virginem suam, bene facit.
1 Corinthians 7 38 Igitur et qui matrimonio jungit virginem suam, bene facit : et qui non jungit, melius facit.
1 Corinthians 7 39 Mulier alligata est legi quanto tempore vir ejus vivit, quod si dormierit vir ejus, liberata est : cui vult nubat, tantum in Domino.
1 Corinthians 7 40 Beatior autem erit si sic permanserit secundum meum consilium : puto autem quod et ego Spiritum Dei habeam.
1 Corinthians 8 1 De iis autem quæ idolis sacrificantur, scimus quia omnes scientiam habemus. Scientia inflat, caritas vero ædificat.
1 Corinthians 8 2 Si quis autem se existimat scire aliquid, nondum cognovit quemadmodum oporteat eum scire.
1 Corinthians 8 3 Si quis autem diligit Deum, hic cognitus est ab eo.
1 Corinthians 8 4 De escis autem quæ idolis immolantur, scimus quia nihil est idolum in mundo, et quod nullus est Deus, nisi unus.
1 Corinthians 8 5 Nam etsi sunt qui dicantur dii sive in cælo, sive in terra (siquidem sunt dii multi, et domini multi) :
1 Corinthians 8 6 nobis tamen unus est Deus, Pater, ex quo omnia, et nos in illum : et unus Dominus Jesus Christus, per quem omnia, et nos per ipsum.
1 Corinthians 8 7 Sed non in omnibus est scientia. Quidam autem cum conscientia usque nunc idoli, quasi idolothytum manducant : et conscientia ipsorum cum sit infirma, polluitur.
1 Corinthians 8 8 Esca autem nos non commendat Deo. Neque enim si manducaverimus, abundabimus : neque si non manducaverimus, deficiemus.
1 Corinthians 8 9 Videte autem ne forte hæc licentia vestra offendiculum fiat infirmis.
1 Corinthians 8 10 Si enim quis viderit eum, qui habet scientiam, in idolio recumbentem : nonne conscientia ejus, cum sit infirma, ædificabitur ad manducandum idolothyta ?
1 Corinthians 8 11 Et peribit infirmus in tua scientia, frater, propter quem Christus mortuus est ?
1 Corinthians 8 12 Sic autem peccantes in fratres, et percutientes conscientiam eorum infirmam, in Christum peccatis.
1 Corinthians 8 13 Quapropter si esca scandalizat fratrem meum, non manducabo carnem in æternum, ne fratrem meum scandalizem.
1 Corinthians 9 1 Non sum liber ? non sum Apostolus ? nonne Christum Jesum Dominum nostrum vidi ? nonne opus meum vos estis in Domino ?
1 Corinthians 9 2 Et si aliis non sum Apostolus, sed tamen vobis sum : nam signaculum apostolatus mei vos estis in Domino.
1 Corinthians 9 3 Mea defensio apud eos qui me interrogant, hæc est :
1 Corinthians 9 4 Numquid non habemus potestatem manducandi et bibendi ?
1 Corinthians 9 5 numquid non habemus potestatem mulierem sororem circumducendi sicut et ceteri Apostoli, et fratres Domini, et Cephas ?
1 Corinthians 9 6 aut ego solus, et Barnabas, non habemus potestatem hoc operandi ?
1 Corinthians 9 7 Quis militat suis stipendiis umquam ? quis plantat vineam, et de fructu ejus non edit ? quis pascit gregem, et de lacte gregis non manducat ?
1 Corinthians 9 8 Numquid secundum hominem hæc dico ? an et lex hæc non dicit ?
1 Corinthians 9 9 Scriptum est enim in lege Moysi : Non alligabis os bovi trituranti. Numquid de bobus cura est Deo ?
1 Corinthians 9 10 an propter nos utique hoc dicit ? Nam propter nos scripta sunt : quoniam debet in spe qui arat, arare : et qui triturat, in spe fructus percipiendi.
1 Corinthians 9 11 Si nos vobis spiritualia seminavimus, magnum est si nos carnalia vestra metamus ?
1 Corinthians 9 12 Si alii potestatis vestræ participes sunt, quare non potius nos ? Sed non usi sumus hac potestate : sed omnia sustinemus, ne quod offendiculum demus Evangelio Christi.
1 Corinthians 9 13 Nescitis quoniam qui in sacrario operantur quæ de sacrario sunt, edunt : et qui altari deserviunt, cum altari participant ?
1 Corinthians 9 14 Ita et Dominus ordinavit iis qui Evangelium annuntiant, de Evangelio vivere.
1 Corinthians 9 15 Ego autem nullo horum usus sum. Non autem scripsi hæc ut ita fiant in me : bonum est enim mihi magis mori, quam ut gloriam meam quis evacuet.
1 Corinthians 9 16 Nam si evangelizavero, non est mihi gloria : necessitas enim mihi incumbit : væ enim mihi est, si non evangelizavero.
1 Corinthians 9 17 Si enim volens hoc ago, mercedem habeo : si autem invitus, dispensatio mihi credita est.
1 Corinthians 9 18 Quæ est ergo merces mea ? ut Evangelium prædicans, sine sumptu ponam Evangelium, ut non abutar potestate mea in Evangelio.
1 Corinthians 9 19 Nam cum liber essem ex omnibus, omnium me servum feci, ut plures lucrifacerem.
1 Corinthians 9 20 Et factus sum Judæis tamquam Judæus, ut Judæos lucrarer :
1 Corinthians 9 21 iis qui sub lege sunt, quasi sub lege essem (cum ipse non essem sub lege) ut eos qui sub lege erant, lucrifacerem : iis qui sine lege erant, tamquam sine lege essem (cum sine lege Dei non essem : sed in lege essem Christi) ut lucrifacerem eos qui sine lege erant.
1 Corinthians 9 22 Factus sum infirmis infirmus, ut infirmos lucrifacerem. Omnibus omnia factus sum, ut omnes facerem salvos.
1 Corinthians 9 23 Omnia autem facio propter Evangelium : ut particeps ejus efficiar.
1 Corinthians 9 24 Nescitis quod ii qui in stadio currunt, omnes quidem currunt, sed unus accipit bravium ? Sic currite ut comprehendatis.
1 Corinthians 9 25 Omnis autem qui in agone contendit, ab omnibus se abstinet, et illi quidem ut corruptibilem coronam accipiant : nos autem incorruptam.
1 Corinthians 9 26 Ego igitur sic curro, non quasi in incertum : sic pugno, non quasi aërem verberans :
1 Corinthians 9 27 sed castigo corpus meum, et in servitutem redigo : ne forte cum aliis prædicaverim, ipse reprobus efficiar.
1 Corinthians 10 1 Nolo enim vos ignorare fratres, quoniam patres nostri omnes sub nube fuerunt, et omnes mare transierunt,
1 Corinthians 10 2 et omnes in Moyse baptizati sunt in nube, et in mari :
1 Corinthians 10 3 et omnes eamdem escam spiritalem manducaverunt,
1 Corinthians 10 4 et omnes eumdem potum spiritalem biberunt (bibebant autem de spiritali, consequente eos, petra : petra autem erat Christus) :
1 Corinthians 10 5 sed non in pluribus eorum beneplacitum est Deo : nam prostrati sunt in deserto.
1 Corinthians 10 6 Hæc autem in figura facta sunt nostri, ut non simus concupiscentes malorum, sicut et illi concupierunt.
1 Corinthians 10 7 Neque idololatræ efficiamini, sicut quidam ex ipsis : quemadmodum scriptum est : Sedit populus manducare, et bibere, et surrexerunt ludere.
1 Corinthians 10 8 Neque fornicemur, sicut quidam ex ipsis fornicati sunt, et ceciderunt una die viginti tria millia.
1 Corinthians 10 9 Neque tentemus Christum, sicut quidam eorum tentaverunt, et a serpentibus perierunt.
1 Corinthians 10 10 Neque murmuraveritis, sicut quidam eorum murmuraverunt, et perierunt ab exterminatore.
1 Corinthians 10 11 Hæc autem omnia in figura contingebant illis : scripta sunt autem ad correptionem nostram, in quos fines sæculorum devenerunt.
1 Corinthians 10 12 Itaque qui se existimat stare, videat ne cadat.
1 Corinthians 10 13 Tentatio vos non apprehendat nisi humana : fidelis autem Deus est, qui non patietur vos tentari supra id quod potestis, sed faciet etiam cum tentatione proventum ut possitis sustinere.
1 Corinthians 10 14 Propter quod, carissimi mihi, fugite ab idolorum cultura :
1 Corinthians 10 15 ut prudentibus loquor, vos ipsi judicate quod dico.
1 Corinthians 10 16 Calix benedictionis, cui benedicimus, nonne communicatio sanguinis Christi est ? et panis quem frangimus, nonne participatio corporis Domini est ?
1 Corinthians 10 17 Quoniam unus panis, unum corpus multi sumus, omnes qui de uno pane participamus.
1 Corinthians 10 18 Videte Israël secundum carnem : nonne qui edunt hostias, participes sunt altaris ?
1 Corinthians 10 19 Quid ergo ? dico quod idolis immolatum sit aliquid ? aut quod idolum, sit aliquid ?
1 Corinthians 10 20 Sed quæ immolant gentes, dæmoniis immolant, et non Deo. Nolo autem vos socios fieri dæmoniorum :
1 Corinthians 10 21 non potestis calicem Domini bibere, et calicem dæmoniorum ; non potestis mensæ Domini participes esse, et mensæ dæmoniorum.
1 Corinthians 10 22 An æmulamur Dominum ? numquid fortiores illo sumus ? Omnia mihi licent, sed non omnia expediunt.
1 Corinthians 10 23 Omnia mihi licent, sed non omnia ædificat.
1 Corinthians 10 24 Nemo quod suum est quærat, sed quod alterius.
1 Corinthians 10 25 Omne quod in macello venit, manducate, nihil interrogantes propter conscientiam.
1 Corinthians 10 26 Domini est terra, et plenitudo ejus.
1 Corinthians 10 27 Si quis vocat vos infidelium, et vultis ire : omne quod vobis apponitur, manducate, nihil interrogantes propter conscientiam.
1 Corinthians 10 28 Si quis autem dixerit : Hoc immolatum est idolis : nolite manducare propter illum qui indicavit, et propter conscientiam :
1 Corinthians 10 29 conscientiam autem dico non tuam, sed alterius. Ut quid enim libertas mea judicatur ab aliena conscientia ?
1 Corinthians 10 30 Si ego cum gratia participo, quid blasphemor pro eo quod gratias ago ?
1 Corinthians 10 31 Sive ergo manducatis, sive bibitis, sive aliud quid facitis : omnia in gloriam Dei facite.
1 Corinthians 10 32 Sine offensione estote Judæis, et gentibus, et ecclesiæ Dei :
1 Corinthians 10 33 sicut et ego per omnia omnibus placeo, non quærens quod mihi utile est, sed quod multis : ut salvi fiant.
1 Corinthians 11 1 Imitatores mei estote, sicut et ego Christi.
1 Corinthians 11 2 Laudo autem vos fratres quod per omnia mei memores estis : et sicut tradidi vobis, præcepta mea tenetis.
1 Corinthians 11 3 Volo autem vos scire quod omnis viri caput, Christus est : caput autem mulieris, vir : caput vero Christi, Deus.
1 Corinthians 11 4 Omnis vir orans, aut prophetans velato capite, deturpat caput suum.
1 Corinthians 11 5 Omnis autem mulier orans, aut prophetans non velato capite, deturpat caput suum : unum enim est ac si decalvetur.
1 Corinthians 11 6 Nam si non velatur mulier, tondeatur. Si vero turpe est mulieri tonderi, aut decalvari, velet caput suum.
1 Corinthians 11 7 Vir quidem non debet velare caput suum : quoniam imago et gloria Dei est, mulier autem gloria viri est.
1 Corinthians 11 8 Non enim vir ex muliere est, sed mulier ex viro.
1 Corinthians 11 9 Etenim non est creatus vir propter mulierem, sed mulier propter virum.
1 Corinthians 11 10 Ideo debet mulier potestatem habere supra caput propter angelos.
1 Corinthians 11 11 Verumtamen neque vir sine muliere : neque mulier sine viro in Domino.
1 Corinthians 11 12 Nam sicut mulier de viro, ita et vir per mulierem : omnia autem ex Deo.
1 Corinthians 11 13 Vos ipsi judicate : decet mulierem non velatam orare Deum ?
1 Corinthians 11 14 Nec ipsa natura docet vos, quod vir quidem si comam nutriat, ignominia est illi :
1 Corinthians 11 15 mulier vero si comam nutriat, gloria est illi : quoniam capilli pro velamine ei dati sunt.
1 Corinthians 11 16 Si quis autem videtur contentiosus esse : nos talem consuetudinem non habemus, neque ecclesia Dei.
1 Corinthians 11 17 Hoc autem præcipio : non laudans quod non in melius, sed in deterius convenitis.
1 Corinthians 11 18 Primum quidem convenientibus vobis in ecclesiam, audio scissuras esse inter vos, et ex parte credo.
1 Corinthians 11 19 Nam oportet et hæreses esse, ut et qui probati sunt, manifesti fiant in vobis.
1 Corinthians 11 20 Convenientibus ergo vobis in unum, jam non est Dominicam cœnam manducare.
1 Corinthians 11 21 Unusquisque enim suam cœnam præsumit ad manducandum, et alius quidem esurit, alius autem ebrius est.
1 Corinthians 11 22 Numquid domos non habetis ad manducandum, et bibendum ? aut ecclesiam Dei contemnitis, et confunditis eos qui non habent ? Quid dicam vobis ? laudo vos ? in hoc non laudo.
1 Corinthians 11 23 Ego enim accepi a Domino quod et tradidi vobis, quoniam Dominus Jesus in qua nocte tradebatur, accepit panem,
1 Corinthians 11 24 et gratias agens fregit, et dixit : Accipite, et manducate : hoc est corpus meum, quod pro vobis tradetur : hoc facite in meam commemorationem.
1 Corinthians 11 25 Similiter et calicem, postquam cœnavit, dicens : Hic calix novum testamentum est in meo sanguine : hoc facite quotiescumque bibetis, in meam commemorationem.
1 Corinthians 11 26 Quotiescumque enim manducabitis panem hunc, et calicem bibetis, mortem Domini annuntiabitis donec veniat.
1 Corinthians 11 27 Itaque quicumque manducaverit panem hunc, vel biberit calicem Domini indigne, reus erit corporis et sanguinis Domini.
1 Corinthians 11 28 Probet autem seipsum homo : et sic de pane illo edat, et de calice bibat.
1 Corinthians 11 29 Qui enim manducat et bibit indigne, judicium sibi manducat et bibit, non dijudicans corpus Domini.
1 Corinthians 11 30 Ideo inter vos multi infirmi et imbecilles, et dormiunt multi.
1 Corinthians 11 31 Quod si nosmetipsos dijudicaremus, non utique judicaremur.
1 Corinthians 11 32 Dum judicamur autem, a Domino corripimur, ut non cum hoc mundo damnemur.
1 Corinthians 11 33 Itaque fratres mei, cum convenitis ad manducandum, invicem exspectate.
1 Corinthians 11 34 Si quis esurit, domi manducet, ut non in judicium conveniatis. Cetera autem, cum venero, disponam.
1 Corinthians 12 1 De spiritualibus autem, nolo vos ignorare fratres.
1 Corinthians 12 2 Scitis quoniam cum gentes essetis, ad simulacra muta prout ducebamini euntes.
1 Corinthians 12 3 Ideo notum vobis facio, quod nemo in Spiritu Dei loquens, dicit anathema Jesu. Et nemo potest dicere, Dominus Jesus, nisi in Spiritu Sancto.
1 Corinthians 12 4 Divisiones vero gratiarum sunt, idem autem Spiritus :
1 Corinthians 12 5 et divisiones ministrationum sunt, idem autem Dominus :
1 Corinthians 12 6 et divisiones operationum sunt, idem vero Deus qui operatur omnia in omnibus.
1 Corinthians 12 7 Unicuique autem datur manifestatio Spiritus ad utilitatem.
1 Corinthians 12 8 Alii quidem per Spiritum datur sermo sapientiæ : alii autem sermo scientiæ secundum eumdem Spiritum :
1 Corinthians 12 9 alteri fides in eodem Spiritu : alii gratia sanitatum in uno Spiritu :
1 Corinthians 12 10 alii operatio virtutum, alii prophetia, alii discretio spirituum, alii genera linguarum, alii interpretatio sermonum.
1 Corinthians 12 11 Hæc autem omnia operantur unus atque idem Spiritus, dividens singulis prout vult.
1 Corinthians 12 12 Sicut enim corpus unum est, et membra habet multa, omnia autem membra corporis cum sint multa, unum tamen corpus sunt : ita et Christus.
1 Corinthians 12 13 Etenim in uno Spiritu omnes nos in unum corpus baptizati sumus, sive Judæi, sive gentiles, sive servi, sive liberi : et omnes in uno Spiritu potati sumus.
1 Corinthians 12 14 Nam et corpus non est unum membrum, sed multa.
1 Corinthians 12 15 Si dixerit pes : Quoniam non sum manus, non sum de corpore : num ideo non est de corpore ?
1 Corinthians 12 16 Et si dixerit auris : Quoniam non sum oculus, non sum de corpore : num ideo est de corpore ?
1 Corinthians 12 17 Si totum corpus oculus : ubi auditus ? Si totum auditus : ubi odoratus ?
1 Corinthians 12 18 Nunc autem posuit Deus membra, unumquodque eorum in corpore sicut voluit.
1 Corinthians 12 19 Quod si essent omnia unum membrum, ubi corpus ?
1 Corinthians 12 20 Nunc autem multa quidem membra, unum autem corpus.
1 Corinthians 12 21 Non potest autem oculus dicere manui : Opera tua non indigeo : aut iterum caput pedibus : Non estis mihi necessarii.
1 Corinthians 12 22 Sed multo magis quæ videntur membra corporis infirmiora esse, necessariora sunt :
1 Corinthians 12 23 et quæ putamus ignobiliora membra esse corporis, his honorem abundantiorem circumdamus : et quæ inhonesta sunt nostra, abundantiorem honestatem habent.
1 Corinthians 12 24 Honesta autem nostra nullius egent : sed Deus temperavit corpus, ei cui deerat, abundationem tribuendo honorem,
1 Corinthians 12 25 ut non sit schisma in corpore, sed idipsum pro invicem sollicita sint membra.
1 Corinthians 12 26 Et si quid patitur unum membrum, compatiuntur omnia membra : sive gloriatur unum membrum, congaudent omnia membra.
1 Corinthians 12 27 Vos autem estis corpus Christi, et membra de membro.
1 Corinthians 12 28 Et quosdam quidem posuit Deus in ecclesia primum apostolos, secundo prophetas, exinde doctores, deinde virtutes, exinde gratias curationum, opitulationes, gubernationes, genera linguarum, interpretationes sermonum.
1 Corinthians 12 29 Numquid omnes apostoli ? numquid omnes prophetæ ? numquid omnes doctores ?
1 Corinthians 12 30 numquid omnes virtutes ? numquid omnes gratiam habent curationum ? numquid omnes linguis loquuntur ? numquid omnes interpretantur ?
1 Corinthians 12 31 Æmulamini autem charismata meliora. Et adhuc excellentiorem viam vobis demonstro.
1 Corinthians 13 1 Si linguis hominum loquar, et angelorum, caritatem autem non habeam, factus sum velut æs sonans, aut cymbalum tinniens.
1 Corinthians 13 2 Et si habuero prophetiam, et noverim mysteria omnia, et omnem scientiam : et si habuero omnem fidem ita ut montes transferam, caritatem autem non habuero, nihil sum.
1 Corinthians 13 3 Et si distribuero in cibos pauperum omnes facultates meas, et si tradidero corpus meum ita ut ardeam, caritatem autem non habuero, nihil mihi prodest.
1 Corinthians 13 4 Caritas patiens est, benigna est. Caritas non æmulatur, non agit perperam, non inflatur,
1 Corinthians 13 5 non est ambitiosa, non quærit quæ sua sunt, non irritatur, non cogitat malum,
1 Corinthians 13 6 non gaudet super iniquitate, congaudet autem veritati :
1 Corinthians 13 7 omnia suffert, omnia credit, omnia sperat, omnia sustinet.
1 Corinthians 13 8 Caritas numquam excidit : sive prophetiæ evacuabuntur, sive linguæ cessabunt, sive scientia destruetur.
1 Corinthians 13 9 Ex parte enim cognoscimus, et ex parte prophetamus.
1 Corinthians 13 10 Cum autem venerit quod perfectum est, evacuabitur quod ex parte est.
1 Corinthians 13 11 Cum essem parvulus, loquebar ut parvulus, cogitabam ut parvulus. Quando autem factus sum vir, evacuavi quæ erant parvuli.
1 Corinthians 13 12 Videmus nunc per speculum in ænigmate : tunc autem facie ad faciem. Nunc cognosco ex parte : tunc autem cognoscam sicut et cognitus sum.
1 Corinthians 13 13 Nunc autem manent fides, spes, caritas, tria hæc : major autem horum est caritas.
1 Corinthians 14 1 Sectamini caritatem, æmulamini spiritualia : magis autem ut prophetetis.
1 Corinthians 14 2 Qui enim loquitur lingua, non hominibus loquitur, sed Deo : nemo enim audit. Spiritu autem loquitur mysteria.
1 Corinthians 14 3 Nam qui prophetat, hominibus loquitur ad ædificationem, et exhortationem, et consolationem.
1 Corinthians 14 4 Qui loquitur lingua, semetipsum ædificat : qui autem prophetat, ecclesiam Dei ædificat.
1 Corinthians 14 5 Volo autem omnes vos loqui linguis : magis autem prophetare. Nam major est qui prophetat, quam qui loquitur linguis ; nisi forte interpretetur ut ecclesia ædificationem accipiat.
1 Corinthians 14 6 Nunc autem, fratres, si venero ad vos linguis loquens : quid vobis prodero, nisi vobis loquar aut in revelatione, aut in scientia, aut in prophetia, aut in doctrina ?
1 Corinthians 14 7 Tamen quæ sine anima sunt vocem dantia, sive tibia, sive cithara ; nisi distinctionem sonituum dederint, quomodo scietur id quod canitur, aut quod citharizatur ?
1 Corinthians 14 8 Etenim si incertam vocem det tuba, quis parabit se ad bellum ?
1 Corinthians 14 9 Ita et vos per linguam nisi manifestum sermonem dederitis : quomodo scietur id quod dicitur ? eritis enim in aëra loquentes.
1 Corinthians 14 10 Tam multa, ut puta genera linguarum sunt in hoc mundo : et nihil sine voce est.
1 Corinthians 14 11 Si ergo nesciero virtutem vocis, ero ei, cui loquor, barbarus : et qui loquitur, mihi barbarus.
1 Corinthians 14 12 Sic et vos, quoniam æmulatores estis spirituum, ad ædificationem ecclesiæ quærite ut abundetis.
1 Corinthians 14 13 Et ideo qui loquitur lingua, oret ut interpretetur.
1 Corinthians 14 14 Nam si orem lingua, spiritus meus orat, mens autem mea sine fructu est.
1 Corinthians 14 15 Quid ergo est ? Orabo spiritu, orabo et mente : psallam spiritu, psallam et mente.
1 Corinthians 14 16 Ceterum si benedixeris spiritu, qui supplet locum idiotæ, quomodo dicet : Amen, super tuam benedictionem ? quoniam quid dicas, nescit.
1 Corinthians 14 17 Nam tu quidem bene gratias agis, sed alter non ædificatur.
1 Corinthians 14 18 Gratias ago Deo meo, quod omnium vestrum lingua loquor.
1 Corinthians 14 19 Sed in ecclesia volo quinque verba sensu meo loqui, ut et alios instruam : quam decem millia verborum in lingua.
1 Corinthians 14 20 Fratres, nolite pueri effici sensibus, sed malitia parvuli estote : sensibus autem perfecti estote.
1 Corinthians 14 21 In lege scriptum est : Quoniam in aliis linguis et labiis aliis loquar populo huic : et nec sic exaudient me, dicit Dominus.
1 Corinthians 14 22 Itaque linguæ in signum sunt non fidelibus, sed infidelibus : prophetiæ autem non infidelibus, sed fidelibus.
1 Corinthians 14 23 Si ergo conveniat universa ecclesia in unum, et omnes linguis loquantur, intrent autem idiotæ, aut infideles : nonne dicent quod insanitis ?
1 Corinthians 14 24 Si autem omnes prophetent, intret autem quis infidelis, vel idiota, convincitur ab omnibus, dijudicatur ab omnibus :
1 Corinthians 14 25 occulta cordis ejus manifesta fiunt : et ita cadens in faciem adorabit Deum, pronuntians quod vere Deus in vobis sit.
1 Corinthians 14 26 Quid ergo est, fratres ? Cum convenitis, unusquisque vestrum psalmum habet, doctrinam habet, apocalypsim habet, linguam habet, interpretationem habet : omnia ad ædificationem fiant.
1 Corinthians 14 27 Sive lingua quis loquitur, secundum duos, aut ut multum tres, et per partes, et unus interpretatur.
1 Corinthians 14 28 Si autem non fuerit interpres, taceat in ecclesia : sibi autem loquatur, et Deo.
1 Corinthians 14 29 Prophetæ autem duo, aut tres dicant, et ceteri dijudicent.
1 Corinthians 14 30 Quod si alii revelatum fuerit sedenti, prior taceat.
1 Corinthians 14 31 Potestis enim omnes per singulos prophetare : ut omnes discant, et omnes exhortentur :
1 Corinthians 14 32 et spiritus prophetarum prophetis subjecti sunt.
1 Corinthians 14 33 Non enim est dissensionis Deus, sed pacis : sicut et in omnibus ecclesiis sanctorum doceo.
1 Corinthians 14 34 Mulieres in ecclesiis taceant, non enim permittitur eis loqui, sed subditas esse, sicut et lex dicit.
1 Corinthians 14 35 Si quid autem volunt discere, domi viros suos interrogent. Turpe est enim mulieri loqui in ecclesia.
1 Corinthians 14 36 An a vobis verbum Dei processit ? aut in vos solos pervenit ?
1 Corinthians 14 37 Si quis videtur propheta esse, aut spiritualis, cognoscat quæ scribo vobis, quia Domini sunt mandata.
1 Corinthians 14 38 Si quis autem ignorat, ignorabitur.
1 Corinthians 14 39 Itaque fratres æmulamini prophetare : et loqui linguis nolite prohibere.
1 Corinthians 14 40 Omnia autem honeste, et secundum ordinem fiant.
1 Corinthians 15 1 Notum autem vobis facio, fratres, Evangelium, quod prædicavi vobis, quod et accepistis, in quo et statis,
1 Corinthians 15 2 per quod et salvamini : qua ratione prædicaverim vobis, si tenetis, nisi frustra credidistis.
1 Corinthians 15 3 Tradidi enim vobis in primis quod et accepi : quoniam Christus mortuus est pro peccatis nostris secundum Scripturas :
1 Corinthians 15 4 et quia sepultus est, et quia resurrexit tertia die secundum Scripturas :
1 Corinthians 15 5 et quia visus est Cephæ, et post hoc undecim :
1 Corinthians 15 6 deinde visus est plus quam quingentis fratribus simul : ex quibus multi manent usque adhuc, quidam autem dormierunt :
1 Corinthians 15 7 deinde visus est Jacobo, deinde Apostolis omnibus :
1 Corinthians 15 8 novissime autem omnium tamquam abortivo, visus est et mihi.
1 Corinthians 15 9 Ego enim sum minimus Apostolorum, qui non sum dignus vocari Apostolus, quoniam persecutus sum ecclesiam Dei.
1 Corinthians 15 10 Gratia autem Dei sum id quod sum, et gratia ejus in me vacua non fuit, sed abundantius illis omnibus laboravi : non ego autem, sed gratia Dei mecum :
1 Corinthians 15 11 sive enim ego, sive illi : sic prædicamus, et sic credidistis.
1 Corinthians 15 12 Si autem Christus prædicatur quod resurrexit a mortuis, quomodo quidam dicunt in vobis, quoniam resurrectio mortuorum non est ?
1 Corinthians 15 13 Si autem resurrectio mortuorum non est : neque Christus resurrexit.
1 Corinthians 15 14 Si autem Christus non resurrexit, inanis est ergo prædicatio nostra, inanis est et fides vestra :
1 Corinthians 15 15 invenimur autem et falsi testes Dei : quoniam testimonium diximus adversus Deum quod suscitaverit Christum, quem non suscitavit, si mortui non resurgunt.
1 Corinthians 15 16 Nam si mortui non resurgunt, neque Christus resurrexit.
1 Corinthians 15 17 Quod si Christus non resurrexit, vana est fides vestra : adhuc enim estis in peccatis vestris.
1 Corinthians 15 18 Ergo et qui dormierunt in Christo, perierunt.
1 Corinthians 15 19 Si in hac vita tantum in Christo sperantes sumus, miserabiliores sumus omnibus hominibus.
1 Corinthians 15 20 Nunc autem Christus resurrexit a mortuis primitiæ dormientium,
1 Corinthians 15 21 quoniam quidem per hominem mors, et per hominem resurrectio mortuorum.
1 Corinthians 15 22 Et sicut in Adam omnes moriuntur, ita et in Christo omnes vivificabuntur.
1 Corinthians 15 23 Unusquisque autem in suo ordine, primitiæ Christus : deinde ii qui sunt Christi, qui in adventu ejus crediderunt.
1 Corinthians 15 24 Deinde finis : cum tradiderit regnum Deo et Patri, cum evacuaverit omnem principatum, et potestatem, et virtutem.
1 Corinthians 15 25 Oportet autem illum regnare donec ponat omnes inimicos sub pedibus ejus.
1 Corinthians 15 26 Novissima autem inimica destruetur mors : omnia enim subjecit pedibus ejus. Cum autem dicat :
1 Corinthians 15 27 Omnia subjecta sunt ei, sine dubio præter eum qui subjecit ei omnia.
1 Corinthians 15 28 Cum autem subjecta fuerint illi omnia : tunc et ipse Filius subjectus erit ei, qui subjecit sibi omnia, ut sit Deus omnia in omnibus.
1 Corinthians 15 29 Alioquin quid facient qui baptizantur pro mortuis, si omnino mortui non resurgunt ? ut quid et baptizantur pro illis ?
1 Corinthians 15 30 ut quid et nos periclitamur omni hora ?
1 Corinthians 15 31 Quotidie morior per vestram gloriam, fratres, quam habeo in Christo Jesu Domino nostro.
1 Corinthians 15 32 Si secundum hominem ad bestias pugnavi Ephesi, quid mihi prodest, si mortui non resurgunt ? Manducemus, et bibamus, cras enim moriemur.
1 Corinthians 15 33 Nolite seduci : corrumpunt mores bonos colloquia mala.
1 Corinthians 15 34 Evigilate justi, et nolite peccare : ignorantiam enim Dei quidam habent, ad reverentiam vobis loquor.
1 Corinthians 15 35 Sed dicet aliquis : Quomodo resurgunt mortui ? qualive corpore venient ?
1 Corinthians 15 36 Insipiens, tu quod seminas non vivificatur, nisi prius moriatur :
1 Corinthians 15 37 et quod seminas, non corpus, quod futurum est, seminas, sed nudum granum, ut puta tritici, aut alicujus ceterorum.
1 Corinthians 15 38 Deus autem dat illi corpus sicut vult : ut unicuique seminum proprium corpus.
1 Corinthians 15 39 Non omnis caro, eadem caro : sed alia quidem hominum, alia vero pecorum, alia volucrum, alia autem piscium.
1 Corinthians 15 40 Et corpora cælestia, et corpora terrestria : sed alia quidem cælestium gloria, alia autem terrestrium.
1 Corinthians 15 41 Alia claritas solis, alia claritas lunæ, et alia claritas stellarum. Stella enim a stella differt in claritate :
1 Corinthians 15 42 sic et resurrectio mortuorum. Seminatur in corruptione, surget in incorruptione.
1 Corinthians 15 43 Seminatur in ignobilitate, surget in gloria : seminatur in infirmitate, surget in virtute :
1 Corinthians 15 44 seminatur corpus animale, surget corpus spiritale. Si est corpus animale, est et spiritale, sicut scriptum est :
1 Corinthians 15 45 Factus est primus homo Adam in animam viventem, novissimus Adam in spiritum vivificantem.
1 Corinthians 15 46 Sed non prius quod spiritale est, sed quod animale : deinde quod spiritale.
1 Corinthians 15 47 Primus homo de terra, terrenus : secundus homo de cælo, cælestis.
1 Corinthians 15 48 Qualis terrenus, tales et terreni : et qualis cælestis, tales et cælestes.
1 Corinthians 15 49 Igitur, sicut portavimus imaginem terreni, portemus et imaginem cælestis.
1 Corinthians 15 50 Hoc autem dico, fratres : quia caro et sanguis regnum Dei possidere non possunt : neque corruptio incorruptelam possidebit.
1 Corinthians 15 51 Ecce mysterium vobis dico : omnes quidem resurgemus, sed non omnes immutabimur.
1 Corinthians 15 52 In momento, in ictu oculi, in novissima tuba : canet enim tuba, et mortui resurgent incorrupti : et nos immutabimur.
1 Corinthians 15 53 Oportet enim corruptibile hoc induere incorruptionem : et mortale hoc induere immortalitatem.
1 Corinthians 15 54 Cum autem mortale hoc induerit immortalitatem, tunc fiet sermo, qui scriptus est : Absorpta est mors in victoria.
1 Corinthians 15 55 Ubi est mors victoria tua ? ubi est mors stimulus tuus ?
1 Corinthians 15 56 Stimulus autem mortis peccatum est : virtus vero peccati lex.
1 Corinthians 15 57 Deo autem gratias, qui dedit nobis victoriam per Dominum nostrum Jesum Christum.
1 Corinthians 15 58 Itaque fratres mei dilecti, stabiles estote, et immobiles : abundantes in opere Domini semper, scientes quod labor vester non est inanis in Domino.
1 Corinthians 16 1 De collectis autem, quæ fiunt in sanctos, sicut ordinavi ecclesiis Galatiæ, ita et vos facite.
1 Corinthians 16 2 Per unam sabbati unusquisque vestrum apud se seponat, recondens quod ei bene placuerit : ut non, cum venero, tunc collectæ fiant.
1 Corinthians 16 3 Cum autem præsens fuero, quos probaveritis per epistolas, hos mittam perferre gratiam vestram in Jerusalem.
1 Corinthians 16 4 Quod si dignum fuerit ut et ego eam, mecum ibunt.
1 Corinthians 16 5 Veniam autem ad vos, cum Macedoniam pertransiero : nam Macedoniam pertransibo.
1 Corinthians 16 6 Apud vos autem forsitan manebo, vel etiam hiemabo : ut vos me deducatis quocumque iero.
1 Corinthians 16 7 Nolo enim vos modo in transitu videre, spero enim me aliquantulum temporis manere apud vos, si Dominus permiserit.
1 Corinthians 16 8 Permanebo autem Ephesi usque ad Pentecosten.
1 Corinthians 16 9 Ostium enim mihi apertum est magnum, et evidens : et adversarii multi.
1 Corinthians 16 10 Si autem venerit Timotheus, videte ut sine timore sit apud vos : opus enim Domini operatur, sicut et ego.
1 Corinthians 16 11 Ne quis ergo illum spernat : deducite autem illum in pace, ut veniat ad me : exspecto enim illum cum fratribus.
1 Corinthians 16 12 De Apollo autem fratre vobis notum facio, quoniam multum rogavi eum ut veniret ad vos cum fratribus : et utique non fuit voluntas ut nunc veniret : veniet autem, cum ei vacuum fuerit.
1 Corinthians 16 13 Vigilate, state in fide, viriliter agite, et confortamini.
1 Corinthians 16 14 Omnia vestra in caritate fiant.
1 Corinthians 16 15 Obsecro autem vos fratres, nostis domum Stephanæ, et Fortunati, et Achaici : quoniam sunt primitiæ Achaiæ, et in ministerium sanctorum ordinaverunt seipsos :
1 Corinthians 16 16 ut et vos subditi sitis ejusmodi, et omni cooperanti, et laboranti.
1 Corinthians 16 17 Gaudeo autem in præsentia Stephanæ, et Fortunati, et Achaici : quoniam id, quod vobis deerat, ipsi suppleverunt :
1 Corinthians 16 18 refecerunt enim et meum spiritum, et vestrum. Cognoscite ergo qui hujusmodi sunt.
1 Corinthians 16 19 Salutant vos ecclesiæ Asiæ. Salutant vos in Domino multum, Aquila et Priscilla cum domestica sua ecclesia : apud quos et hospitor.
1 Corinthians 16 20 Salutant vos omnes fratres. Salutate invicem in osculo sancto.
1 Corinthians 16 21 Salutatio, mea manu Pauli.
1 Corinthians 16 22 Si quis non amat Dominum nostrum Jesum Christum, sit anathema, Maran Atha.
1 Corinthians 16 23 Gratia Domini nostri Jesu Christi vobiscum.
1 Corinthians 16 24 Caritas mea cum omnibus vobis in Christo Jesu. Amen.
2 Corinthians 1 1 Paulus, Apostolus Jesu Christi per voluntatem Dei, et Timotheus frater, ecclesiæ Dei, quæ est Corinthi cum omnibus sanctis, qui sunt in universa Achaia.
2 Corinthians 1 2 Gratia vobis, et pax a Deo Patre nostro, et Domino Jesu Christo.
2 Corinthians 1 3 Benedictus Deus et Pater Domini nostri Jesu Christi, Pater misericordiarum, et Deus totius consolationis,
2 Corinthians 1 4 qui consolatur nos in omni tribulatione nostra : ut possimus et ipsi consolari eos qui in omni pressura sunt, per exhortationem, qua exhortamur et ipsi a Deo.
2 Corinthians 1 5 Quoniam sicut abundant passiones Christi in nobis : ita et per Christum abundat consolatio nostra.
2 Corinthians 1 6 Sive autem tribulamur pro vestra exhortatione et salute, sive consolamur pro vestra consolatione, sive exhortamur pro vestra exhortatione et salute, quæ operatur tolerantiam earumdem passionum, quas et nos patimur :
2 Corinthians 1 7 ut spes nostra firma sit pro vobis : scientes quod sicut socii passionum estis, sic eritis et consolationis.
2 Corinthians 1 8 Non enim volumus ignorare vos, fratres, de tribulatione nostra, quæ facta est in Asia, quoniam supra modum gravati sumus supra virtutem, ita ut tæderet nos etiam vivere.
2 Corinthians 1 9 Sed ipsi in nobismetipsis responsum mortis habuimus, ut non simus fidentes in mortuos, sed in Deo, qui suscitat mortuos :
2 Corinthians 1 10 qui de tantis periculis nos eripuit, et eruit : in quem speramus quoniam et adhuc eripiet,
2 Corinthians 1 11 adjuvantibus et vobis in oratione pro nobis : ut ex multorum personis, ejus quæ in nobis est donationis, per multos gratiæ agantur pro nobis.
2 Corinthians 1 12 Nam gloria nostra hæc est : testimonium conscientiæ nostræ, quod in simplicitate cordis et sinceritate Dei, et non in sapientia carnali, sed in gratia Dei, conversati sumus in hoc mundo : abundantius autem ad vos.
2 Corinthians 1 13 Non enim alia scribimus vobis, quam quæ legistis, et cognovistis. Spero autem quod usque in finem cognoscetis,
2 Corinthians 1 14 sicut et cognovistis nos ex parte, quod gloria vestra sumus, sicut et vos nostra, in die Domini nostri Jesu Christi.
2 Corinthians 1 15 Et hac confidentia volui prius venire ad vos, ut secundum gratiam haberetis :
2 Corinthians 1 16 et per vos transire in Macedoniam, et iterum a Macedonia venire ad vos, et a vobis deduci in Judæam.
2 Corinthians 1 17 Cum ergo hoc voluissem, numquid levitate usus sum ? aut quæ cogito, secundum carnem cogito, ut sit apud me Est et Non ?
2 Corinthians 1 18 Fidelis autem Deus, quia sermo noster, qui fuit apud vos, non est in illo Est et Non.
2 Corinthians 1 19 Dei enim Filius Jesus Christus, qui in vobis per nos prædicatus est, per me, et Silvanum, et Timotheum, non fuit Est et Non, sed Est in illo fuit.
2 Corinthians 1 20 Quotquot enim promissiones Dei sunt, in illo Est : ideo et per ipsum Amen Deo ad gloriam nostram.
2 Corinthians 1 21 Qui autem confirmat nos vobiscum in Christo, et qui unxit nos Deus :
2 Corinthians 1 22 qui et signavit nos, et dedit pignus Spiritus in cordibus nostris.
2 Corinthians 1 23 Ego autem testem Deum invoco in animam meam, quod parcens vobis, non veni ultra Corinthum :
2 Corinthians 1 24 non quia dominamur fidei vestæ, sed adjutores sumus gaudii vestri : nam fide statis.
2 Corinthians 2 1 Statui autem hoc ipsum apud me, ne iterum in tristitia venirem ad vos.
2 Corinthians 2 2 Si enim ego contristo vos : et quis est, qui me lætificet, nisi qui contristatur ex me ?
2 Corinthians 2 3 Et hoc ipsum scripsi vobis, ut non cum venero, tristitiam super tristitiam habeam, de quibus oportuerat me gaudere : confidens in omnibus vobis, quia meum gaudium, omnium vestrum est.
2 Corinthians 2 4 Nam ex multa tribulatione et angustia cordis scripsi vobis per multas lacrimas : non ut contristemini, sed ut sciatis, quam caritatem habeam abundantius in vobis.
2 Corinthians 2 5 Si quis autem contristavit, non me contristavit : sed ex parte, ut non onerem omnes vos.
2 Corinthians 2 6 Sufficit illi, qui ejusmodi est, objurgatio hæc, quæ fit a pluribus :
2 Corinthians 2 7 ita ut e contrario magis donetis, et consolemini, ne forte abundantiori tristitia absorbeatur qui ejusmodi est.
2 Corinthians 2 8 Propter quod obsecro vos, ut confirmetis in illum caritatem.
2 Corinthians 2 9 Ideo enim et scripsi, ut cognoscam experimentum vestrum, an in omnibus obedientes sitis.
2 Corinthians 2 10 Cui autem aliquid donastis, et ego : nam et ego quod donavi, si quid donavi, propter vos in persona Christi,
2 Corinthians 2 11 ut non circumveniamur a Satana : non enim ignoramus cogitationes ejus.
2 Corinthians 2 12 Cum venissem autem Troadem propter Evangelium Christi, et ostium mihi apertum esset in Domino,
2 Corinthians 2 13 non habui requiem spiritui meo, eo quod non invenerim Titum fratrem meum, sed valefaciens eis, profectus sum in Macedoniam.
2 Corinthians 2 14 Deo autem gratias, qui semper triumphat nos in Christo Jesu, et odorem notitiæ suæ manifestat per nos in omni loco :
2 Corinthians 2 15 quia Christi bonus odor sumus Deo in iis qui salvi fiunt, et in his qui pereunt :
2 Corinthians 2 16 aliis quidem odor mortis in mortem : aliis autem odor vitæ in vitam. Et ad hæc quis tam idoneus ?
2 Corinthians 2 17 non enim sumus sicut plurimi, adulterantes verbum Dei, sed ex sinceritate, sed sicut ex Deo, coram Deo, in Christo loquimur.
2 Corinthians 3 1 Incipimus iterum nosmetipsos commendare ? aut numquid egemus (sicut quidam) commendatiis epistolis ad vos, aut ex vobis ?
2 Corinthians 3 2 Epistola nostra vos estis, scripta in cordibus nostris, quæ scitur, et legitur ab omnibus hominibus :
2 Corinthians 3 3 manifestati quod epistola estis Christi, ministrata a nobis, et scripta non atramento, sed Spiritu Dei vivi : non in tabulis lapideis, sed in tabulis cordis carnalibus.
2 Corinthians 3 4 Fiduciam autem talem habemus per Christum ad Deum :
2 Corinthians 3 5 non quod sufficientes simus cogitare aliquid a nobis, quasi ex nobis : sed sufficientia nostra ex Deo est :
2 Corinthians 3 6 qui et idoneos nos fecit ministros novi testamenti : non littera, sed Spiritu : littera enim occidit, Spiritus autem vivificat.
2 Corinthians 3 7 Quod si ministratio mortis litteris deformata in lapidibus fuit in gloria, ita ut non possent intendere filii Israël in faciem Moysi propter gloriam vultus ejus, quæ evacuatur :
2 Corinthians 3 8 quomodo non magis ministratio Spiritus erit in gloria ?
2 Corinthians 3 9 Nam si ministratio damnationis gloria est : multo magis abundat ministerium justitiæ in gloria.
2 Corinthians 3 10 Nam nec glorificatum est, quod claruit in hac parte, propter excellentem gloriam.
2 Corinthians 3 11 Si enim quod evacuatur, per gloriam est : multo magis quod manet, in gloria est.
2 Corinthians 3 12 Habentes igitur talem spem, multa fiducia utimur :
2 Corinthians 3 13 et non sicut Moyses ponebat velamen super faciem suam, ut non intenderent filii Israël in faciem ejus, quod evacuatur,
2 Corinthians 3 14 sed obtusi sunt sensus eorum. Usque in hodiernum enim diem, idipsum velamen in lectione veteris testamenti manet non revelatum (quoniam in Christo evacuatur),
2 Corinthians 3 15 sed usque in hodiernum diem, cum legitur Moyses, velamen positum est super cor eorum.
2 Corinthians 3 16 Cum autem conversus fuerit ad Dominum, auferetur velamen.
2 Corinthians 3 17 Dominus autem Spiritus est : ubi autem Spiritus Domini, ibi libertas.
2 Corinthians 3 18 Nos vero omnes, revelata facie gloriam Domini speculantes, in eamdem imaginem transformamur a claritate in claritatem, tamquam a Domini Spiritu.
2 Corinthians 4 1 Ideo habentes administrationem, juxta quod misericordiam consecuti sumus, non deficimus,
2 Corinthians 4 2 sed abdicamus occulta dedecoris, non ambulantes in astutia, neque adulterantes verbum Dei, sed in manifestatione veritatis commendantes nosmetipsos ad omnem conscientiam hominum coram Deo.
2 Corinthians 4 3 Quod si etiam opertum est Evangelium nostrum, in iis, qui pereunt, est opertum :
2 Corinthians 4 4 in quibus Deus hujus sæculi excæcavit mentes infidelium, ut non fulgeat illis illuminatio Evangelii gloriæ Christi, qui est imago Dei.
2 Corinthians 4 5 Non enim nosmetipsos prædicamus, sed Jesum Christum Dominum nostrum : nos autem servos vestros per Jesum :
2 Corinthians 4 6 quoniam Deus, qui dixit de tenebris lucem splendescere, ipse illuxit in cordibus nostris ad illuminationem scientiæ claritatis Dei, in facie Christi Jesu.
2 Corinthians 4 7 Habemus autem thesaurum istum in vasis fictilibus : ut sublimitas sit virtutis Dei, et non ex nobis.
2 Corinthians 4 8 In omnibus tribulationem patimur, sed non angustiamur : aporiamur, sed non destituimur :
2 Corinthians 4 9 persecutionem patimur, sed non derelinquimur : dejicimur, sed non perimus :
2 Corinthians 4 10 semper mortificationem Jesu in corpore nostro circumferentes, ut et vita Jesu manifestetur in corporibus nostris.
2 Corinthians 4 11 Semper enim nos, qui vivimus, in mortem tradimur propter Jesum : ut et vita Jesu manifestetur in carne nostra mortali.
2 Corinthians 4 12 Ergo mors in nobis operatur, vita autem in vobis.
2 Corinthians 4 13 Habentes autem eumdem spiritum fidei, sicut scriptum est : Credidi, propter quod locutus sum : et nos credimus, propter quod et loquimur :
2 Corinthians 4 14 scientes quoniam qui suscitavit Jesum, et nos cum Jesu suscitabit, et constituet vobiscum.
2 Corinthians 4 15 Omnia enim propter vos : ut gratia abundans, per multos in gratiarum actione, abundet in gloriam Dei.
2 Corinthians 4 16 Propter quod non deficimus : sed licet is, qui foris est, noster homo corrumpatur, tamen is, qui intus est, renovatur de die in diem.
2 Corinthians 4 17 Id enim, quod in præsenti est momentaneum et leve tribulationis nostræ, supra modum in sublimitate æternum gloriæ pondus operatur in nobis,
2 Corinthians 4 18 non contemplantibus nobis quæ videntur, sed quæ non videntur. Quæ enim videntur, temporalia sunt : quæ autem non videntur, æterna sunt.
2 Corinthians 5 1 Scimus enim quoniam si terrestris domus nostra hujus habitationis dissolvatur, quod ædificationem ex Deo habemus, domum non manufactam, æternam in cælis.
2 Corinthians 5 2 Nam et in hoc ingemiscimus, habitationem nostram, quæ de cælo est, superindui cupientes :
2 Corinthians 5 3 si tamen vestiti, non nudi inveniamur.
2 Corinthians 5 4 Nam et qui sumus in hoc tabernaculo, ingemiscimus gravati : eo quod nolumus expoliari, sed supervestiri, ut absorbeatur quod mortale est, a vita.
2 Corinthians 5 5 Qui autem efficit nos in hoc ipsum, Deus, qui dedit nobis pignus Spiritus.
2 Corinthians 5 6 Audentes igitur semper, scientes quoniam dum sumus in corpore, peregrinamur a Domino
2 Corinthians 5 7 (per fidem enim ambulamus, et non per speciem) :
2 Corinthians 5 8 audemus autem, et bonam voluntatem habemus magis peregrinari a corpore, et præsentes esse ad Dominum.
2 Corinthians 5 9 Et ideo contendimus, sive absentes, sive præsentes, placere illi.
2 Corinthians 5 10 Omnes enim non manifestari oportet ante tribunal Christi, ut referat unusquisque propria corporis, prout gessit, sive bonum, sive malum.
2 Corinthians 5 11 Scientes ergo timorem Domini, hominibus suademus, Deo autem manifesti sumus. Spero autem et in conscientiis vestris manifestos nos esse.
2 Corinthians 5 12 Non iterum commendamus nos vobis, sed occasionem damus vobis gloriandi pro nobis : ut habeatis ad eos qui in facie gloriantur, et non in corde.
2 Corinthians 5 13 Sive enim mente excedimus Deo : sive sobrii sumus, vobis.
2 Corinthians 5 14 Caritas enim Christi urget nos : æstimantes hoc, quoniam si unus pro omnibus mortuus est, ergo omnes mortui sunt :
2 Corinthians 5 15 et pro omnibus mortuus est Christus : ut, et qui vivunt, jam non sibi vivant, sed ei qui pro ipsis mortuus est et resurrexit.
2 Corinthians 5 16 Itaque nos ex hoc neminem novimus secundum carnem. Et si cognovimus secundum carnem Christum, sed nunc jam non novimus.
2 Corinthians 5 17 Si qua ergo in Christo nova creatura, vetera transierunt : ecce facta sunt omnia nova.
2 Corinthians 5 18 Omnia autem ex Deo, qui nos reconciliavit sibi per Christum : et dedit nobis ministerium reconciliationis,
2 Corinthians 5 19 quoniam quidem Deus erat in Christo mundum reconcilians sibi, non reputans illis delicta ipsorum, et posuit in nobis verbum reconciliationis.
2 Corinthians 5 20 Pro Christo ergo legatione fungimur, tamquam Deo exhortante per nos. Obsecramus pro Christo, reconciliamini Deo.
2 Corinthians 5 21 Eum, qui non noverat peccatum, pro nobis peccatum fecit, ut nos efficeremur justitia Dei in ipso.
2 Corinthians 6 1 Adjuvantes autem exhortamur ne in vacuum gratiam Dei recipiatis.
2 Corinthians 6 2 Ait enim : Tempore accepto exaudivi te, et in die salutis adjuvi te. Ecce nunc tempus acceptabile, ecce nunc dies salutis.
2 Corinthians 6 3 Nemini dantes ullam offensionem, ut non vituperetur ministerium nostrum :
2 Corinthians 6 4 sed in omnibus exhibeamus nosmetipsos sicut Dei ministros in multa patientia, in tribulationibus, in necessitatibus, in angustiis,
2 Corinthians 6 5 in plagis, in carceribus, in seditionibus, in laboribus, in vigiliis, in jejuniis,
2 Corinthians 6 6 in castitate, in scientia, in longanimitate, in suavitate, in Spiritu Sancto, in caritate non ficta,
2 Corinthians 6 7 in verbo veritatis, in virtute Dei, per arma justitiæ a dextris et a sinistris,
2 Corinthians 6 8 per gloriam, et ignobilitatem, per infamiam, et bonam famam : ut seductores, et veraces, sicut qui ignoti, et cogniti :
2 Corinthians 6 9 quasi morientes, et ecce vivimus : ut castigati, et non mortificati :
2 Corinthians 6 10 quasi tristes, semper autem gaudentes : sicut egentes, multos autem locupletantes : tamquam nihil habentes, et omnia possidentes.
2 Corinthians 6 11 Os nostrum patet ad vos, o Corinthii ; cor nostrum dilatatum est.
2 Corinthians 6 12 Non angustiamini in nobis : angustiamini autem in visceribus vestris :
2 Corinthians 6 13 eamdem autem habentes renumerationem, tamquam filiis dico, dilatamini et vos.
2 Corinthians 6 14 Nolite jugum ducere cum infidelibus. Quæ enim participatio justitiæ cum iniquitate ? aut quæ societas luci ad tenebras ?
2 Corinthians 6 15 quæ autem conventio Christi ad Belial ? aut quæ pars fideli cum infideli ?
2 Corinthians 6 16 qui autem consensus templo Dei cum idolis ? vos enim estis templum Dei vivi, sicut dicit Deus : Quoniam inhabitabo in illis, et inambulabo inter eos, et ero illorum Deus, et ipsi erunt mihi populus.
2 Corinthians 6 17 Propter quod exite de medio eorum, et separamini, dicit Dominus, et immundum ne tetigeritis :
2 Corinthians 6 18 et ego recipiam vos : et ero vobis in patrem, et vos eritis mihi in filios et filias, dicit Dominus omnipotens.
2 Corinthians 7 1 Has ergo habentes promissiones, carissimi, mundemus nos ab omni inquinamento carnis et spiritus, perficientes sanctificationem in timore Dei.
2 Corinthians 7 2 Capite nos. Neminem læsimus, neminem corrupimus, neminem circumvenimus.
2 Corinthians 7 3 Non ad condemnationem vestram dico : prædiximus enim quod in cordibus nostris estis ad commoriendum et ad convivendum.
2 Corinthians 7 4 Multa mihi fiducia est apud vos, multa mihi gloriatio pro vobis : repletus sum consolatione ; superabundo gaudio in omni tribulatione nostra.
2 Corinthians 7 5 Nam et cum venissemus in Macedoniam, nullam requiem habuit caro nostra, sed omnem tribulationem passi sumus : foris pugnæ, intus timores.
2 Corinthians 7 6 Sed qui consolatur humiles, consolatus est nos Deus in adventu Titi.
2 Corinthians 7 7 Non solum autem in adventu ejus, sed etiam in consolatione, qua consolatus est in vobis, referens nobis vestrum desiderium, vestrum fletum, vestram æmulationem pro me, ita ut magis gauderem.
2 Corinthians 7 8 Quoniam etsi contristavi vos in epistola, non me pœnitet : etsi pœniteret, videns quod epistola illa (etsi ad horam) vos contristavit,
2 Corinthians 7 9 nunc gaudeo : non quia contristati estis, sed quia contristati estis ad pœnitentiam. Contristati enim estis ad Deum, ut in nullo detrimentum patiamini ex nobis.
2 Corinthians 7 10 Quæ enim secundum Deum tristitia est, pœnitentiam in salutem stabilem operatur : sæculi autem tristitia mortem operatur.
2 Corinthians 7 11 Ecce enim hoc ipsum, secundum Deum contristari vos, quantam in vobis operatur sollicitudinem : sed defensionem, sed indignationem, sed timorem, sed desiderium, sed æmulationem, sed vindictam : in omnibus exhibuistis vos incontaminatos esse negotio.
2 Corinthians 7 12 Igitur, etsi scripsi vobis, non propter eum qui fecit injuriam, nec propter eum qui passus est : sed ad manifestandam sollicitudinem nostram, quam habemus pro vobis
2 Corinthians 7 13 coram Deo : ideo consolati sumus. In consolatione autem nostra, abundantius magis gavisi sumus super gaudio Titi, quia refectus est spiritus ejus ab omnibus vobis :
2 Corinthians 7 14 et si quid apud illum de vobis gloriatus sum, non sum confusus : sed sicut omnia vobis in veritate locuti sumus, ita et gloriatio nostra, quæ fuit ad Titum, veritas facta est,
2 Corinthians 7 15 et viscera ejus abundantius in vobis sunt, reminiscentis omnium vestrum obedientiam : quomodo cum timore et tremore excepistis illum.
2 Corinthians 7 16 Gaudeo quod in omnibus confido in vobis.
2 Corinthians 8 1 Notam autem facimus vobis, fratres, gratiam Dei, quæ data est in ecclesiis Macedoniæ :
2 Corinthians 8 2 quod in multo experimento tribulationis abundantia gaudii ipsorum fuit, et altissima paupertas eorum, abundavit in divitias simplicitatis eorum :
2 Corinthians 8 3 quia secundum virtutem testimonium illis reddo, et supra virtutem voluntarii fuerunt,
2 Corinthians 8 4 cum multa exhortatione obsecrantes nos gratiam, et communicationem ministerii, quod fit in sanctos.
2 Corinthians 8 5 Et non sicut speravimus, sed semetipsos dederunt primum Domino, deinde nobis per voluntatem Dei,
2 Corinthians 8 6 ita ut rogaremus Titum, ut quemadmodum cœpit, ita et perficiat in vobis etiam gratiam istam.
2 Corinthians 8 7 Sed sicut in omnibus abundatis fide, et sermone, et scientia, et omni sollicitudine, insuper et caritate vestra in nos, ut et in hac gratia abundetis.
2 Corinthians 8 8 Non quasi imperans dico : sed per aliorum sollicitudinem, etiam vestræ caritatis ingenium bonum comprobans.
2 Corinthians 8 9 Scitis enim gratiam Domini nostri Jesu Christi, quoniam propter vos egenus factus est, cum esset dives, ut illius inopia vos divites essetis.
2 Corinthians 8 10 Et consilium in hoc do : hoc enim vobis utile est, qui non solum facere, sed et velle cœpistis ab anno priore :
2 Corinthians 8 11 nunc vero et facto perficite : ut quemadmodum promptus est animus voluntatis, ita sit et perficiendi ex eo quod habetis.
2 Corinthians 8 12 Si enim voluntas prompta est, secundum id quod habet, accepta est, non secundum id quod non habet.
2 Corinthians 8 13 Non enim ut aliis sit remissio, vobis autem tribulatio, sed ex æqualitate.
2 Corinthians 8 14 In præsenti tempore vestra abundantia illorum inopiam suppleat : ut et illorum abundantia vestræ inopiæ sit supplementum, ut fiat æqualitas, sicut scriptum est :
2 Corinthians 8 15 Qui multum, non abundavit : et qui modicum, non minoravit.
2 Corinthians 8 16 Gratias autem Deo, qui dedit eamdem sollicitudinem pro vobis in corde Titi,
2 Corinthians 8 17 quoniam exhortationem quidem suscepit : sed cum sollicitior esset, sua voluntate profectus est ad vos.
2 Corinthians 8 18 Misimus etiam cum illo fratrem, cujus laus est in Evangelio per omnes ecclesias :
2 Corinthians 8 19 non solum autem, sed et ordinatus est ab ecclesiis comes peregrinationis nostræ in hanc gratiam, quæ ministratur a nobis ad Domini gloriam, et destinatam voluntatem nostram :
2 Corinthians 8 20 devitantes hoc, ne quis nos vituperet in hac plenitudine, quæ ministratur a nobis.
2 Corinthians 8 21 Providemus enim bona non solum coram Deo, sed etiam coram hominibus.
2 Corinthians 8 22 Misimus autem cum illis et fratrem nostrum, quem probavimus in multis sæpe sollicitum esse : nunc autem multo sollicitiorem, confidentia multa in vos,
2 Corinthians 8 23 sive pro Tito, qui est socius meus, et in vos adjutor, sive fratres nostri, Apostoli ecclesiarum, gloria Christi.
2 Corinthians 8 24 Ostensionem ergo, quæ est caritatis vestræ, et nostræ gloriæ pro vobis, in illos ostendite in faciem ecclesiarum.
2 Corinthians 9 1 Nam de ministerio, quod fit in sanctos ex abundanti est mihi scribere vobis.
2 Corinthians 9 2 Scio enim promptum animum vestrum : pro quo de vobis glorior apud Macedones. Quoniam et Achaia parata est ab anno præterito, et vestra æmulatio provocavit plurimos.
2 Corinthians 9 3 Misi autem fratres : ut ne quod gloriamur de vobis, evacuetur in hac parte, ut (quemadmodum dixi) parati sitis :
2 Corinthians 9 4 ne cum venerint Macedones mecum, et invenerint vos imparatos, erubescamus nos (ut non dicamus vos) in hac substantia.
2 Corinthians 9 5 Necessarium ergo existimavi rogare fratres, ut præveniant ad vos, et præparent repromissam benedictionem hanc paratam esse sic, quasi benedictionem, non tamquam avaritiam.
2 Corinthians 9 6 Hoc autem dico : qui parce seminat, parce et metet : et qui seminat in benedictionibus, de benedictionibus et metet.
2 Corinthians 9 7 Unusquisque, prout destinavit in corde suo, non ex tristitia, aut ex necessitate : hilarem enim datorem diligit Deus.
2 Corinthians 9 8 Potens est autem Deus omnem gratiam abundare facere in vobis : ut in omnibus semper omnem sufficientiam habentes, abundetis in omne opus bonum,
2 Corinthians 9 9 sicut scriptum est : Dispersit, dedit pauperibus : justitia ejus manet in sæculum sæculi.
2 Corinthians 9 10 Qui autem administrat semen seminanti : et panem ad manducandum præstabit, et multiplicabit semen vestrum, et augebit incrementa frugum justitiæ vestræ :
2 Corinthians 9 11 ut in omnibus locupletati abundetis in omnem simplicitatem, quæ operatur per nos gratiarum actionem Deo.
2 Corinthians 9 12 Quoniam ministerium hujus officii non solum supplet ea quæ desunt sanctis, sed etiam abundat per multas gratiarum actiones in Domino,
2 Corinthians 9 13 per probationem ministerii hujus, glorificantes Deum in obedientia confessionis vestræ, in Evangelium Christi, et simplicitate communicationis in illos, et in omnes,
2 Corinthians 9 14 et in ipsorum obsecratione pro vobis, desiderantium vos propter eminentem gratiam Dei in vobis.
2 Corinthians 9 15 Gratias Deo super inenarrabili dono ejus.
2 Corinthians 10 1 Ipse autem ego Paulus obsecro vos per mansuetudinem et modestiam Christi, qui in facie quidem humilis sum inter vos, absens autem confido in vos.
2 Corinthians 10 2 Rogo autem vos ne præsens audeam per eam confidentiam, qua existimor audere in quosdam, qui arbitrantur nos tamquam secundum carnem ambulemus.
2 Corinthians 10 3 In carne enim ambulantes, non secundum carnem militamus.
2 Corinthians 10 4 Nam arma militiæ nostræ non carnalia sunt, sed potentia Deo ad destructionem munitionum, consilia destruentes,
2 Corinthians 10 5 et omnem altitudinem extollentem se adversus scientiam Dei, et in captivitatem redigentes omnem intellectum in obsequium Christi,
2 Corinthians 10 6 et in promptu habentes ulcisci omnem inobedientiam, cum impleta fuerit vestra obedientia.
2 Corinthians 10 7 Quæ secundum faciem sunt, videte. Si quis confidit sibi Christi se esse, hoc cogitet iterum apud se : quia sicut ipse Christi est, ita et nos.
2 Corinthians 10 8 Nam etsi amplius aliquid gloriatus fuero de potestate nostra, quam dedit nobis Dominus in ædificationem, et non in destructionem vestram, non erubescam.
2 Corinthians 10 9 Ut autem non existimer tamquam terrere vos per epistolas :
2 Corinthians 10 10 quoniam quidem epistolæ, inquiunt, graves sunt et fortes : præsentia autem corporis infirma, et sermo contemptibilis :
2 Corinthians 10 11 hoc cogitet qui ejusmodi est, quia quales sumus verbo per epistolas absentes, tales et præsentes in facto.
2 Corinthians 10 12 Non enim audemus inserere, aut comparare nos quibusdam, qui seipsos commendant : sed ipsi in nobis nosmetipsos metientes, et comparantes nosmetipsos nobis.
2 Corinthians 10 13 Nos autem non in immensum gloriabimur, sed secundum mensuram regulæ, qua mensus est nobis Deus, mensuram pertingendi usque ad vos.
2 Corinthians 10 14 Non enim quasi non pertingentes ad vos, superextendimus nos : usque ad vos enim pervenimus in Evangelio Christi.
2 Corinthians 10 15 Non in immensum gloriantes in alienis laboribus : spem autem habentes crescentis fidei vestræ, in vobis magnificari secundum regulam nostram in abundantiam,
2 Corinthians 10 16 etiam in illa, quæ ultra vos sunt, evangelizare, non in aliena regula in iis quæ præparata sunt gloriari.
2 Corinthians 10 17 Qui autem gloriatur, in Domino glorietur.
2 Corinthians 10 18 Non enim qui seipsum commendat, ille probatus est : sed quem Deus commendat.
2 Corinthians 11 1 Utinam sustineretis modicum quid insipientiæ meæ, sed et supportare me :
2 Corinthians 11 2 æmulor enim vos Dei æmulatione. Despondi enim vos uni viro, virginem castam exhibere Christo.
2 Corinthians 11 3 Timeo autem ne sicut serpens Hevam seduxit astutia sua, ita corrumpantur sensus vestri, et excidant a simplicitate, quæ est in Christo.
2 Corinthians 11 4 Nam si is qui venit, alium Christum prædicat, quem non prædicavimus, aut alium spiritum accipitis, quem non accepistis : aut aliud Evangelium, quod non recepistis : recte pateremini.
2 Corinthians 11 5 Existimo enim nihil me minus fecisse a magnis Apostolis.
2 Corinthians 11 6 Nam etsi imperitus sermone, sed non scientia, in omnibus autem manifestati sumus vobis.
2 Corinthians 11 7 Aut numquid peccatum feci, meipsum humilians, ut vos exaltemini ? quoniam gratis Evangelium Dei evangelizavi vobis ?
2 Corinthians 11 8 Alias ecclesias expoliavi, accipiens stipendium ad ministerium vestrum.
2 Corinthians 11 9 Et cum essem apud vos, et egerem, nulli onerosus fui : nam quod mihi deerat, suppleverunt fratres, qui venerunt a Macedonia : et in omnibus sine onere me vobis servavi, et servabo.
2 Corinthians 11 10 Est veritas Christi in me, quoniam hæc gloriatio non infringetur in me in regionibus Achaiæ.
2 Corinthians 11 11 Quare ? quia non diligo vos ? Deus scit.
2 Corinthians 11 12 Quod autem facio, et faciam : ut amputem occasionem eorum qui volunt occasionem, ut in quo gloriantur, inveniantur sicut et nos.
2 Corinthians 11 13 Nam ejusmodi pseudoapostoli sunt operarii subdoli, transfigurantes se in apostolos Christi.
2 Corinthians 11 14 Et non mirum : ipse enim Satanas transfigurat se in angelum lucis.
2 Corinthians 11 15 Non est ergo magnum, si ministri ejus transfigurentur velut ministri justitiæ : quorum finis erit secundum opera ipsorum.
2 Corinthians 11 16 Iterum dico (ne quis me putet insipientem esse, alioquin velut insipientem accipite me, ut et ego modicum quid glorier),
2 Corinthians 11 17 quod loquor, non loquor secundum Deum, sed quasi in insipientia, in hac substantia gloriæ.
2 Corinthians 11 18 Quoniam multi gloriantur secundum carnem : et ego gloriabor.
2 Corinthians 11 19 Libenter enim suffertis insipientes, cum sitis ipsi sapientes.
2 Corinthians 11 20 Sustinetis enim si quis vos in servitutem redigit, si quis devorat, si quis accipit, si quis extollitur, si quis in faciem vos cædit.
2 Corinthians 11 21 Secundum ignobilitatem dico, quasi nos infirmi fuerimus in hac parte. In quo quis audet (in insipientia dico) audeo et ego :
2 Corinthians 11 22 Hebræi sunt, et ego : Israëlitæ sunt, et ego : semen Abrahæ sunt, et ego.
2 Corinthians 11 23 Ministri Christi sunt (ut minus sapiens dico), plus ego : in laboribus plurimis, in carceribus abundantius, in plagis supra modum, in mortibus frequenter.
2 Corinthians 11 24 A Judæis quinquies, quadragenas, una minus, accepi.
2 Corinthians 11 25 Ter virgis cæsus sum, semel lapidatus sum : ter naufragium feci, nocte et die in profundo maris fui,
2 Corinthians 11 26 in itineribus sæpe, periculis fluminum, periculis latronum, periculis ex genere, periculis ex gentibus, periculis in civitate, periculis in solitudine, periculis in mari, periculis in falsis fratribus :
2 Corinthians 11 27 in labore et ærumna, in vigiliis multis, in fame et siti, in jejuniis multis, in frigore et nuditate,
2 Corinthians 11 28 præter illa quæ extrinsecus sunt, instantia mea quotidiana, sollicitudo omnium ecclesiarum.
2 Corinthians 11 29 Quis infirmatur, et ego non infirmor ? quis scandalizatur, et ego non uror ?
2 Corinthians 11 30 Si gloriari oportet, quæ infirmitatis meæ sunt, gloriabor.
2 Corinthians 11 31 Deus et Pater Domini nostri Jesu Christi, qui est benedictus in sæcula, scit quod non mentior.
2 Corinthians 11 32 Damasci præpositus gentis Aretæ regis custodiebat civitatem Damascenorum ut me comprehenderet :
2 Corinthians 11 33 et per fenestram in sporta dimissus sum per murum, et sic effugi manus ejus.
2 Corinthians 12 1 Si gloriari oportet (non expedit quidem), veniam autem ad visiones et revelationes Domini.
2 Corinthians 12 2 Scio hominem in Christo ante annos quatuordecim, sive in corpore nescio, sive extra corpus nescio, Deus scit, raptum hujusmodi usque ad tertium cælum.
2 Corinthians 12 3 Et scio hujusmodi hominem sive in corpore, sive extra corpus nescio, Deus scit :
2 Corinthians 12 4 quoniam raptus est in paradisum : et audivit arcana verba, quæ non licet homini loqui.
2 Corinthians 12 5 Pro hujusmodi gloriabor : pro me autem nihil gloriabor nisi in infirmitatibus meis.
2 Corinthians 12 6 Nam etsi voluero gloriari, non ero insipiens : veritatem enim dicam : parco autem, ne quis me existimet supra id quod videt in me, aut aliquid audit ex me.
2 Corinthians 12 7 Et ne magnitudo revelationum extollat me, datus est mihi stimulus carnis meæ angelus Satanæ, qui me colaphizet.
2 Corinthians 12 8 Propter quod ter Dominum rogavi ut discederet a me :
2 Corinthians 12 9 et dixit mihi : Sufficit tibi gratia mea : nam virtus in infirmitate perficitur. Libenter igitur gloriabor in infirmitatibus meis, ut inhabitet in me virtus Christi.
2 Corinthians 12 10 Propter quod placeo mihi in infirmitatibus meis, in contumeliis, in necessitatibus, in persecutionibus, in angustiis pro Christo : cum enim infirmor, tunc potens sum.
2 Corinthians 12 11 Factus sum insipiens, vos me coëgistis. Ego enim a vobis debui commendari : nihil enim minus fui ab iis, qui sunt supra modum Apostoli : tametsi nihil sum :
2 Corinthians 12 12 signa tamen apostolatus mei facta sunt super vos in omni patientia, in signis, et prodigiis, et virtutibus.
2 Corinthians 12 13 Quid est enim, quod minus habuistis præ ceteris ecclesiis, nisi quod ego ipse non gravavi vos ? donate mihi hanc injuriam.
2 Corinthians 12 14 Ecce tertio hoc paratus sum venire ad vos : et non ero gravis vobis. Non enim quæro quæ vestra sunt, sed vos. Nec enim debent filii parentibus thesaurizare, sed parentes filiis.
2 Corinthians 12 15 Ego autem libentissime impendam, et super impendar ipse pro animabus vestris : licet plus vos diligens, minus diligar.
2 Corinthians 12 16 Sed esto : ego vos non gravavi : sed cum essem astutus, dolo vos cepi.
2 Corinthians 12 17 Numquid per aliquem eorum, quod misi ad vos, circumveni vos ?
2 Corinthians 12 18 Rogavi Titum, et misi cum illo fratrem. Numquid Titus vos circumvenit ? nonne eodem spiritu ambulavimus ? nonne iisdem vestigiis ?
2 Corinthians 12 19 Olim putatis quod excusemus nos apud vos ? coram Deo in Christo loquimur : omnia autem, carissimi, propter ædificationem vestram.
2 Corinthians 12 20 Timeo enim ne forte cum venero, non quales volo, inveniam vos : et ego inveniar a vobis, qualem non vultis : ne forte contentiones, æmulationes, animositates, dissensiones, detractiones, susurrationes, inflationes, seditiones sint inter vos :
2 Corinthians 12 21 ne iterum cum venero, humiliet me Deus apud vos, et lugeam multos ex iis qui ante peccaverunt, et non egerunt pœnitentiam super immunditia, et fornicatione, et impudicitia, quam gesserunt.
2 Corinthians 13 1 Ecce tertio hoc venio ad vos : in ore duorum vel trium testium stabit omne verbum.
2 Corinthians 13 2 Prædixi, et prædico, ut præsens, et nunc absens iis qui ante peccaverunt, et ceteris omnibus, quoniam si venero iterum, non parcam.
2 Corinthians 13 3 An experimentum quæritis ejus, qui in me loquitur Christus, qui in vobis non infirmatur, sed potens est in vobis ?
2 Corinthians 13 4 Nam etsi crucifixus est ex infirmitate : sed vivit ex virtute Dei. Nam et nos infirmi sumus in illo : sed vivemus cum eo ex virtute Dei in vobis.
2 Corinthians 13 5 Vosmetipsos tentate si estis in fide : ipsi vos probate. An non cognoscitis vosmetipsos quia Christus Jesus in vobis est ? nisi forte reprobi estis.
2 Corinthians 13 6 Spero autem quod cognoscetis, quia nos non sumus reprobi.
2 Corinthians 13 7 Oramus autem Deum ut nihil mali faciatis, non ut nos probati appareamus, sed ut vos quod bonum est faciatis : nos autem ut reprobi simus.
2 Corinthians 13 8 Non enim possumus aliquid adversus veritatem, sed pro veritate.
2 Corinthians 13 9 Gaudemus enim, quoniam nos infirmi sumus, vos autem potentes estis. Hoc et oramus, vestram consummationem.
2 Corinthians 13 10 Ideo hæc absens scribo, ut non præsens durius agam secundum potestatem, quam Dominus dedit mihi in ædificationem, et non in destructionem.
2 Corinthians 13 11 De cetero, fratres, gaudete, perfecti estote, exhortamini, idem sapite, pacem habete, et Deus pacis et dilectionis erit vobiscum.
2 Corinthians 13 12 Salutate invicem in osculo sancto. Salutant vos omnes sancti.
2 Corinthians 13 13 Gratia Domini nostri Jesu Christi, et caritas Dei, et communicatio Sancti Spiritus sit cum omnibus vobis. Amen.
Galatians 1 1 Paulus, Apostolus non ab hominibus, neque per hominem, sed per Jesum Christum, et Deum Patrem, qui suscitavit eum a mortuis :
Galatians 1 2 et qui mecum sunt omnes fratres, ecclesiis Galatiæ.
Galatians 1 3 Gratia vobis, et pax a Deo Patre, et Domino nostro Jesu Christo,
Galatians 1 4 qui dedit semetipsum pro peccatis nostris, ut eriperet nos de præsenti sæculo nequam, secundum voluntatem Dei et Patris nostri,
Galatians 1 5 cui est gloria in sæcula sæculorum. Amen.
Galatians 1 6 Miror quod sic tam cito transferimini ab eo qui vos vocavit in gratiam Christi in aliud Evangelium :
Galatians 1 7 quod non est aliud, nisi sunt aliqui qui vos conturbant, et volunt convertere Evangelium Christi.
Galatians 1 8 Sed licet nos aut angelus de cælo evangelizet vobis præterquam quod evangelizavimus vobis, anathema sit.
Galatians 1 9 Sicut prædiximus, et nunc iterum dico : si quis vobis evangelizaverit præter id quod accepistis, anathema sit.
Galatians 1 10 Modo enim hominibus suadeo, an Deo ? an quæro hominibus placere ? si adhuc hominibus placerem, Christi servus non essem.
Galatians 1 11 Notum enim vobis facio, fratres, Evangelium, quod evangelizatum est a me, quia non est secundum hominem :
Galatians 1 12 neque enim ego ab homine accepi illud, neque didici, sed per revelationem Jesu Christi.
Galatians 1 13 Audistis enim conversationem meam aliquando in Judaismo : quoniam supra modum persequebar Ecclesiam Dei, et expugnabam illam,
Galatians 1 14 et proficiebam in Judaismo supra multos coætaneos meos in genere meo, abundantius æmulator existens paternarum mearum traditionum.
Galatians 1 15 Cum autem placuit ei, qui me segregavit ex utero matris meæ, et vocavit per gratiam suam,
Galatians 1 16 ut revelaret Filium suum in me, ut evangelizarem illum in gentibus : continuo non acquievi carni et sanguini,
Galatians 1 17 neque veni Jerosolymam ad antecessores meos Apostolos : sed abii in Arabiam, et iterum reversus sum Damascum :
Galatians 1 18 deinde post annos tres veni Jerosolymam videre Petrum, et mansi apud eum diebus quindecim :
Galatians 1 19 alium autem Apostolorum vidi neminem, nisi Jacobum fratrem Domini.
Galatians 1 20 Quæ autem scribo vobis, ecce coram Deo, quia non mentior.
Galatians 1 21 Deinde veni in partes Syriæ, et Ciliciæ.
Galatians 1 22 Eram autem ignotus facie ecclesiis Judææ, quæ erant in Christo :
Galatians 1 23 tantum autem auditum habebant quoniam qui persequebatur nos aliquando, nunc evangelizat fidem, quam aliquando expugnabat :
Galatians 1 24 et in me clarificabant Deum.
Galatians 2 1 Deinde post annos quatuordecim, iterum ascendi Jerosolymam cum Barnaba, assumpto et Tito.
Galatians 2 2 Ascendi autem secundum revelationem : et contuli cum illis Evangelium, quod prædico in gentibus, seorsum autem iis qui videbantur aliquid esse : ne forte in vacuum currerem, aut cucurrissem.
Galatians 2 3 Sed neque Titus, qui mecum erat, cum esset gentilis, compulsus est circumcidi :
Galatians 2 4 sed propter subintroductos falsos fratres, qui subintroierunt explorare libertatem nostram, quam habemus in Christo Jesu, ut nos in servitutem redigerent.
Galatians 2 5 Quibus neque ad horam cessimus subjectione, ut veritas Evangelii permaneat apud vos :
Galatians 2 6 ab iis autem, qui videbantur esse aliquid (quales aliquando fuerint, nihil mea interest : Deus personam hominis non accipit) : mihi enim qui videbantur esse aliquid, nihil contulerunt.
Galatians 2 7 Sed e contra cum vidissent quod creditum est mihi Evangelium præputii, sicut et Petro circumcisionis
Galatians 2 8 (qui enim operatus est Petro in apostolatum circumcisionis, operatus est et mihi inter gentes) :
Galatians 2 9 et cum cognovissent gratiam, quæ data est mihi, Jacobus, et Cephas, et Joannes, qui videbantur columnæ esse, dextras dederunt mihi, et Barnabæ societatis : ut nos in gentes, ipsi autem in circumcisionem :
Galatians 2 10 tantum ut pauperum memores essemus, quod etiam sollicitus fui hoc ipsum facere.
Galatians 2 11 Cum autem venisset Cephas Antiochiam, in faciem ei restiti, quia reprehensibilis erat.
Galatians 2 12 Prius enim quam venirent quidam a Jacobo, cum gentibus edebat : cum autem venissent, subtrahebat, et segregabat se, timens eos qui ex circumcisione erant.
Galatians 2 13 Et simulationi ejus consenserunt ceteri Judæi, ita ut et Barnabas duceretur ab eis in illam simulationem.
Galatians 2 14 Sed cum vidissem quod non recte ambularent ad veritatem Evangelii, dixi Cephæ coram omnibus : Si tu, cum Judæus sis, gentiliter vivis, et non judaice : quomodo gentes cogis judaizare ?
Galatians 2 15 Nos natura Judæi, et non ex gentibus peccatores.
Galatians 2 16 Scientes autem quod non justificatur homo ex operibus legis, nisi per fidem Jesu Christi : et nos in Christo Jesu credimus, ut justificemur ex fide Christi, et non ex operibus legis : propter quod ex operibus legis non justificabitur omnis caro.
Galatians 2 17 Quod si quærentes justificari in Christo, inventi sumus et ipsi peccatores, numquid Christus peccati minister est ? Absit.
Galatians 2 18 Si enim quæ destruxi, iterum hæc ædifico : prævaricatorem me constituo.
Galatians 2 19 Ego enim per legem, legi mortuus sum, ut Deo vivam : Christo confixus sum cruci.
Galatians 2 20 Vivo autem, jam non ego : vivit vero in me Christus. Quod autem nunc vivo in carne : in fide vivo Filii Dei, qui dilexit me, et tradidit semetipsum pro me.
Galatians 2 21 Non abjicio gratiam Dei. Si enim per legem justitia, ergo gratis Christus mortuus est.
Galatians 3 1 O insensati Galatæ, quis vos fascinavit non obedire veritati, ante quorum oculos Jesus Christus præscriptus est, in vobis crucifixus ?
Galatians 3 2 Hoc solum a vobis volo discere : ex operibus legis Spiritum accepistis, an ex auditu fidei ?
Galatians 3 3 sic stulti estis, ut cum Spiritu cœperitis, nunc carne consummemini ?
Galatians 3 4 tanta passi estis sine causa ? si tamen sine causa.
Galatians 3 5 Qui ergo tribuit vobis Spiritum, et operatur virtutes in vobis : ex operibus legis, an ex auditu fidei ?
Galatians 3 6 Sicut scriptum est : Abraham credidit Deo, et reputatum est illi ad justitiam :
Galatians 3 7 cognoscite ergo quia qui ex fide sunt, ii sunt filii Abrahæ.
Galatians 3 8 Providens autem Scriptura quia ex fide justificat gentes Deus, prænuntiavit Abrahæ : Quia benedicentur in te omnes gentes.
Galatians 3 9 Igitur qui ex fide sunt, benedicentur cum fideli Abraham.
Galatians 3 10 Quicumque enim ex operibus legis sunt, sub maledicto sunt. Scriptum est enim : Maledictus omnis qui non permanserit in omnibus quæ scripta sunt in libro legis ut faciat ea.
Galatians 3 11 Quoniam autem in lege nemo justificatur apud Deum, manifestum est : quia justus ex fide vivit.
Galatians 3 12 Lex autem non est ex fide, sed : Qui fecerit ea, vivet in illis.
Galatians 3 13 Christus nos redemit de maledicto legis, factus pro nobis maledictum : quia scriptum est : Maledictus omnis qui pendet in ligno :
Galatians 3 14 ut in gentibus benedictio Abrahæ fieret in Christo Jesu, ut pollicitationem Spiritus accipiamus per fidem.
Galatians 3 15 Fratres (secundum hominem dico) tamen hominis confirmatum testamentum nemo spernit, aut superordinat.
Galatians 3 16 Abrahæ dictæ sunt promissiones, et semini ejus. Non dicit : Et seminibus, quasi in multis : sed quasi in uno : Et semini tuo, qui est Christus.
Galatians 3 17 Hoc autem dico, testamentum confirmatum a Deo : quæ post quadringentos et triginta annos facta est lex, non irritum facit ad evacuandam promissionem.
Galatians 3 18 Nam si ex lege hæreditas, jam non ex promissione. Abrahæ autem per repromissionem donavit Deus.
Galatians 3 19 Quid igitur lex ? Propter transgressiones posita est donec veniret semen, cui promiserat, ordinata per angelos in manu mediatoris.
Galatians 3 20 Mediator autem unius non est : Deus autem unus est.
Galatians 3 21 Lex ergo adversus promissa Dei ? Absit. Si enim data esset lex, quæ posset vivificare, vere ex lege esset justitia.
Galatians 3 22 Sed conclusit Scriptura omnia sub peccato, ut promissio ex fide Jesu Christi daretur credentibus.
Galatians 3 23 Prius autem quam veniret fides, sub lege custodiebamur conclusi in eam fidem quæ revelanda erat.
Galatians 3 24 Itaque lex pædagogus noster fuit in Christo, ut ex fide justificemur.
Galatians 3 25 At ubi venit fides, jam non sumus sub pædagogo.
Galatians 3 26 Omnes enim filii Dei estis per fidem, quæ est in Christo Jesu.
Galatians 3 27 Quicumque enim in Christo baptizati estis, Christum induistis.
Galatians 3 28 Non est Judæus, neque Græcus : non est servus, neque liber : non est masculus, neque femina. Omnes enim vos unum estis in Christo Jesu.
Galatians 3 29 Si autem vos Christi, ergo semen Abrahæ estis, secundum promissionem hæredes.
Galatians 4 1 Dico autem : quanto tempore hæres parvulus est, nihil differt a servo, cum sit dominus omnium :
Galatians 4 2 sed sub tutoribus et actoribus est usque ad præfinitum tempus a patre :
Galatians 4 3 ita et nos cum essemus parvuli, sub elementis mundi eramus servientes.
Galatians 4 4 At ubi venit plenitudo temporis, misit Deus Filium suum factum ex muliere, factum sub lege,
Galatians 4 5 ut eos, qui sub lege erant, redimeret, ut adoptionem filiorum reciperemus.
Galatians 4 6 Quoniam autem estis filii, misit Deus Spiritum Filii sui in corda vestra, clamantem : Abba, Pater.
Galatians 4 7 Itaque jam non est servus, sed filius : quod si filius, et hæres per Deum.
Galatians 4 8 Sed tunc quidem ignorantes Deum, iis, qui natura non sunt dii, serviebatis.
Galatians 4 9 Nunc autem cum cognoveritis Deum, immo cogniti sitis a Deo : quomodo convertimini iterum ad infirma et egena elementa, quibus denuo servire vultis ?
Galatians 4 10 Dies observatis, et menses, et tempora, et annos.
Galatians 4 11 Timeo vos, ne forte sine causa laboraverim in vobis.
Galatians 4 12 Estote sicut ego, quia et ego sicut vos : fratres, obsecro vos. Nihil me læsistis.
Galatians 4 13 Scitis autem quia per infirmitatem carnis evangelizavi vobis jampridem : et tentationem vestram in carne mea
Galatians 4 14 non sprevistis, neque respuistis : sed sicut angelum Dei excepistis me, sicut Christum Jesum.
Galatians 4 15 Ubi est ergo beatitudo vestra ? testimonium enim perhibeo vobis, quia, si fieri posset, oculos vestros eruissetis, et dedissetis mihi.
Galatians 4 16 Ergo inimicus vobis factus sum, verum dicens vobis ?
Galatians 4 17 Æmulantur vos non bene : sed excludere vos volunt, ut illos æmulemini.
Galatians 4 18 Bonum autem æmulamini in bono semper : et non tantum cum præsens sum apud vos.
Galatians 4 19 Filioli mei, quos iterum parturio, donec formetur Christus in vobis :
Galatians 4 20 vellem autem esse apud vos modo, et mutare vocem meam : quoniam confundor in vobis.
Galatians 4 21 Dicite mihi qui sub lege vultis esse : legem non legistis ?
Galatians 4 22 Scriptum est enim : Quoniam Abraham duos filios habuit : unum de ancilla, et unum de libera.
Galatians 4 23 Sed qui de ancilla, secundum carnem natus est : qui autem de libera, per repromissionem :
Galatians 4 24 quæ sunt per allegoriam dicta. Hæc enim sunt duo testamenta. Unum quidem in monte Sina, in servitutem generans, quæ est Agar :
Galatians 4 25 Sina enim mons est in Arabia, qui conjunctus est ei quæ nunc est Jerusalem, et servit cum filiis suis.
Galatians 4 26 Illa autem, quæ sursum est Jerusalem, libera est, quæ est mater nostra.
Galatians 4 27 Scriptum est enim : Lætare sterilis, quæ non paris ; erumpe et clama, quæ non parturis : quia multi filii desertæ, magis quam ejus quæ habet virum.
Galatians 4 28 Nos autem, fratres, secundum Isaac promissionis filii sumus.
Galatians 4 29 Sed quomodo tunc is, qui secundum carnem natus fuerat, persequebatur eum qui secundum spiritum : ita et nunc.
Galatians 4 30 Sed quid dicit Scriptura ? Ejice ancillam, et filium ejus : non enim hæres erit filius ancillæ cum filio liberæ.
Galatians 4 31 Itaque, fratres, non sumus ancillæ filii, sed liberæ : qua libertate Christus nos liberavit.
Galatians 5 1 State, et nolite iterum jugo servitutis contineri.
Galatians 5 2 Ecce ego Paulus dico vobis : quoniam si circumcidamini, Christus vobis nihil proderit.
Galatians 5 3 Testificor autem rursus omni homini circumcidenti se, quoniam debitor est universæ legis faciendæ.
Galatians 5 4 Evacuati estis a Christo, qui in lege justificamini : a gratia excidistis.
Galatians 5 5 Nos enim spiritu ex fide, spem justitiæ exspectamus.
Galatians 5 6 Nam in Christo Jesu neque circumcisio aliquid valet, neque præputium : sed fides, quæ per caritatem operatur.
Galatians 5 7 Currebatis bene : quis vos impedivit veritati non obedire ?
Galatians 5 8 persuasio hæc non est ex eo, qui vocat vos.
Galatians 5 9 Modicum fermentum totam massam corrumpit.
Galatians 5 10 Ego confido in vobis in Domino, quod nihil aliud sapietis : qui autem conturbat vos, portabit judicium, quicumque est ille.
Galatians 5 11 Ego autem, fratres, si circumcisionem adhuc prædico : quid adhuc persecutionem patior ? ergo evacuatum est scandalum crucis.
Galatians 5 12 Utinam et abscindantur qui vos conturbant.
Galatians 5 13 Vos enim in libertatem vocati estis, fratres : tantum ne libertatem in occasionem detis carnis, sed per caritatem Spiritus servite invicem.
Galatians 5 14 Omnis enim lex in uno sermone impletur : Diliges proximum tuum sicut teipsum.
Galatians 5 15 Quod si invicem mordetis, et comeditis : videte ne ab invicem consumamini.
Galatians 5 16 Dico autem : Spiritu ambulate, et desideria carnis non perficietis.
Galatians 5 17 Caro enim concupiscit adversus spiritum, spiritus autem adversus carnem : hæc enim sibi invicem adversantur, ut non quæcumque vultis, illa faciatis.
Galatians 5 18 Quod si Spiritu ducimini, non estis sub lege.
Galatians 5 19 Manifesta sunt autem opera carnis, quæ sunt fornicatio, immunditia, impudicitia, luxuria,
Galatians 5 20 idolorum servitus, veneficia, inimicitiæ, contentiones, æmulationes, iræ, rixæ, dissensiones, sectæ,
Galatians 5 21 invidiæ, homicidia, ebrietates, comessationes, et his similia, quæ prædico vobis, sicut prædixi : quoniam qui talia agunt, regnum Dei non consequentur.
Galatians 5 22 Fructus autem Spiritus est caritas, gaudium, pax, patientia, benignitas, bonitas, longanimitas,
Galatians 5 23 mansuetudo, fides, modestia, continentia, castitas. Adversus hujusmodi non est lex.
Galatians 5 24 Qui autem sunt Christi, carnem suam crucifixerunt cum vitiis et concupiscentiis.
Galatians 5 25 Si Spiritu vivimus, Spiritu et ambulemus.
Galatians 5 26 Non efficiamur inanis gloriæ cupidi, invicem provocantes, invicem invidentes.
Galatians 6 1 Fratres, etsi præoccupatus fuerit homo in aliquo delicto, vos, qui spirituales estis, hujusmodi instruite in spiritu lenitatis, considerans teipsum, ne et tu tenteris.
Galatians 6 2 Alter alterius onera portate, et sic adimplebitis legem Christi.
Galatians 6 3 Nam si quis existimat se aliquid esse, cum nihil sit, ipse se seducit.
Galatians 6 4 Opus autem suum probet unusquisque, et sic in semetipso tantum gloriam habebit, et non in altero.
Galatians 6 5 Unusquisque enim onus suum portabit.
Galatians 6 6 Communicet autem is qui catechizatur verbo, ei qui se catechizat, in omnibus bonis.
Galatians 6 7 Nolite errare : Deus non irridetur.
Galatians 6 8 Quæ enim seminaverit homo, hæc et metet. Quoniam qui seminat in carne sua, de carne et metet corruptionem : qui autem seminat in spiritu, de spiritu metet vitam æternam.
Galatians 6 9 Bonum autem facientes, non deficiamus : tempore enim suo metemus non deficientes.
Galatians 6 10 Ergo dum tempus habemus, operemur bonum ad omnes, maxime autem ad domesticos fidei.
Galatians 6 11 Videte qualibus litteris scripsi vobis mea manu.
Galatians 6 12 Quicumque enim volunt placere in carne, hi cogunt vos circumcidi, tantum ut crucis Christi persecutionem non patiantur.
Galatians 6 13 Neque enim qui circumciduntur, legem custodiunt : sed volunt vos circumcidi, ut in carne vestra glorientur.
Galatians 6 14 Mihi autem absit gloriari, nisi in cruce Domini nostri Jesu Christi : per quem mihi mundus crucifixus est, et ego mundo.
Galatians 6 15 In Christo enim Jesu neque circumcisio aliquid valet, neque præputium, sed nova creatura.
Galatians 6 16 Et quicumque hanc regulam secuti fuerint, pax super illos, et misericordia, et super Israël Dei.
Galatians 6 17 De cetero, nemo mihi molestus sit : ego enim stigmata Domini Jesu in corpore meo porto.
Galatians 6 18 Gratia Domini nostri Jesu Christi cum spiritu vestro, fratres. Amen.
Ephesians 1 1 Paulus Apostolus Jesu Christi per voluntatem Dei, omnibus sanctis qui sunt Ephesi, et fidelibus in Christo Jesu.
Ephesians 1 2 Gratia vobis, et pax a Deo Patre nostro, et Domino Jesu Christo.
Ephesians 1 3 Benedictus Deus et Pater Domini nostri Jesu Christi, qui benedixit nos in omni benedictione spirituali in cælestibus in Christo,
Ephesians 1 4 sicut elegit nos in ipso ante mundi constitutionem, ut essemus sancti et immaculati in conspectu ejus in caritate.
Ephesians 1 5 Qui prædestinavit nos in adoptionem filiorum per Jesum Christum in ipsum : secundum propositum voluntatis suæ,
Ephesians 1 6 in laudem gloriæ gratiæ suæ, in qua gratificavit nos in dilecto Filio suo.
Ephesians 1 7 In quo habemus redemptionem per sanguinem ejus, remissionem peccatorum secundum divitias gratiæ ejus,
Ephesians 1 8 quæ superabundavit in nobis in omni sapientia et prudentia :
Ephesians 1 9 ut notum faceret nobis sacramentum voluntatis suæ, secundum beneplacitum ejus, quod proposuit in eo,
Ephesians 1 10 in dispensatione plenitudinis temporum, instaurare omnia in Christo, quæ in cælis et quæ in terra sunt, in ipso ;
Ephesians 1 11 in quo etiam et nos sorte vocati sumus prædestinati secundum propositum ejus qui operatur omnia secundum consilium voluntatis suæ :
Ephesians 1 12 ut simus in laudem gloriæ ejus nos, qui ante speravimus in Christo ;
Ephesians 1 13 in quo et vos, cum audissetis verbum veritatis, Evangelium salutis vestræ, in quo et credentes signati estis Spiritu promissionis Sancto,
Ephesians 1 14 qui est pignus hæreditatis nostræ, in redemptionem acquisitionis, in laudem gloriæ ipsius.
Ephesians 1 15 Propterea et ego audiens fidem vestram, quæ est in Domino Jesu, et dilectionem in omnes sanctos,
Ephesians 1 16 non cesso gratias agens pro vobis, memoriam vestri faciens in orationibus meis :
Ephesians 1 17 ut Deus Domini nostri Jesu Christi, Pater gloriæ, det vobis spiritum sapientiæ et revelationis in agnitione ejus,
Ephesians 1 18 illuminatos oculos cordis vestri, ut sciatis quæ sit spes vocationis ejus, et quæ divitiæ gloriæ hæreditatis ejus in sanctis,
Ephesians 1 19 et quæ sit supereminens magnitudo virtutis ejus in nos, qui credimus secundum operationem potentiæ virtutis ejus,
Ephesians 1 20 quam operatus est in Christo, suscitans illum a mortuis, et constituens ad dexteram suam in cælestibus :
Ephesians 1 21 supra omnem principatum, et potestatem, et virtutem, et dominationem, et omne nomen, quod nominatur non solum in hoc sæculo, sed etiam in futuro.
Ephesians 1 22 Et omnia subjecit sub pedibus ejus : et ipsum dedit caput supra omnem ecclesiam,
Ephesians 1 23 quæ est corpus ipsius, et plenitudo ejus, qui omnia in omnibus adimpletur.
Ephesians 2 1 Et vos, cum essetis mortui delictis et peccatis vestris,
Ephesians 2 2 in quibus aliquando ambulastis secundum sæculum mundi hujus, secundum principem potestatis aëris hujus, spiritus, qui nunc operatur in filios diffidentiæ,
Ephesians 2 3 in quibus et nos omnes aliquando conversati sumus in desideriis carnis nostræ, facientes voluntatem carnis et cogitationum, et eramus natura filii iræ, sicut et ceteri :
Ephesians 2 4 Deus autem, qui dives est in misericordia, propter nimiam caritatem suam, qua dilexit nos,
Ephesians 2 5 et cum essemus mortui peccatis, convivificavit nos in Christo (cujus gratia estis salvati),
Ephesians 2 6 et conresuscitavit, et consedere fecit in cælestibus in Christo Jesu :
Ephesians 2 7 ut ostenderet in sæculis supervenientibus abundantes divitias gratiæ suæ, in bonitate super nos in Christo Jesu.
Ephesians 2 8 Gratia enim estis salvati per fidem, et hoc non ex vobis : Dei enim donum est :
Ephesians 2 9 non ex operibus, ut ne quis glorietur.
Ephesians 2 10 Ipsius enim sumus factura, creati in Christo Jesu in operibus bonis, quæ præparavit Deus ut in illis ambulemus.
Ephesians 2 11 Propter quod memores estote quod aliquando vos gentes in carne, qui dicimini præputium ab ea quæ dicitur circumcisio in carne, manu facta :
Ephesians 2 12 quia eratis illo in tempore sine Christo, alienati a conversatione Israël, et hospites testamentorum, promissionis spem non habentes, et sine Deo in hoc mundo.
Ephesians 2 13 Nunc autem in Christo Jesu, vos, qui aliquando eratis longe, facti estis prope in sanguine Christi.
Ephesians 2 14 Ipse enim est pax nostra, qui fecit utraque unum, et medium parietem maceriæ solvens, inimicitias in carne sua,
Ephesians 2 15 legem mandatorum decretis evacuans, ut duos condat in semetipso in unum novum hominem, faciens pacem :
Ephesians 2 16 et reconciliet ambos in uno corpore, Deo per crucem, interficiens inimicitias in semetipso.
Ephesians 2 17 Et veniens evangelizavit pacem vobis, qui longe fuistis, et pacem iis, qui prope.
Ephesians 2 18 Quoniam per ipsum habemus accessum ambo in uno Spiritu ad Patrem.
Ephesians 2 19 Ergo jam non estis hospites, et advenæ : sed estis cives sanctorum, et domestici Dei,
Ephesians 2 20 superædificati super fundamentum apostolorum, et prophetarum, ipso summo angulari lapide Christo Jesu :
Ephesians 2 21 in quo omnis ædificatio constructa crescit in templum sanctum in Domino,
Ephesians 2 22 in quo et vos coædificamini in habitaculum Dei in Spiritu.
Ephesians 3 1 Hujus rei gratia, ego Paulus vinctus Christi Jesu, pro vobis gentibus,
Ephesians 3 2 si tamen audistis dispensationem gratiæ Dei, quæ data est mihi in vobis :
Ephesians 3 3 quoniam secundum revelationem notum mihi factum est sacramentum, sicut supra scripsi in brevi,
Ephesians 3 4 prout potestis legentes intelligere prudentiam meam in mysterio Christi :
Ephesians 3 5 quod aliis generationibus non est agnitum filiis hominum, sicuti nunc revelatum est sanctis apostolis ejus et prophetis in Spiritu,
Ephesians 3 6 gentes esse cohæredes, et concorporales, et comparticipes promissionis ejus in Christo Jesu per Evangelium :
Ephesians 3 7 cujus factus sum minister secundum donum gratiæ Dei, quæ data est mihi secundum operationem virtutis ejus.
Ephesians 3 8 Mihi omnium sanctorum minimo data est gratia hæc, in gentibus evangelizare investigabiles divitias Christi,
Ephesians 3 9 et illuminare omnes, quæ sit dispensatio sacramenti absconditi a sæculis in Deo, qui omnia creavit :
Ephesians 3 10 ut innotescat principatibus et potestatibus in cælestibus per Ecclesiam, multiformis sapientia Dei,
Ephesians 3 11 secundum præfinitionem sæculorum, quam fecit in Christo Jesu Domino nostro :
Ephesians 3 12 in quo habemus fiduciam, et accessum in confidentia per fidem ejus.
Ephesians 3 13 Propter quod peto ne deficiatis in tribulationibus meis pro vobis : quæ est gloria vestra.
Ephesians 3 14 Hujus rei gratia flecto genua mea ad Patrem Domini nostri Jesu Christi,
Ephesians 3 15 ex quo omnis paternitas in cælis et in terra nominatur,
Ephesians 3 16 ut det vobis secundum divitias gloriæ suæ, virtute corroborari per Spiritum ejus in interiorem hominem,
Ephesians 3 17 Christum habitare per fidem in cordibus vestris : in caritate radicati, et fundati,
Ephesians 3 18 ut possitis comprehendere cum omnibus sanctis, quæ sit latitudo, et longitudo, et sublimitas, et profundum :
Ephesians 3 19 scire etiam supereminentem scientiæ caritatem Christi, ut impleamini in omnem plenitudinem Dei.
Ephesians 3 20 Ei autem, qui potens est omnia facere superabundanter quam petimus aut intelligimus, secundum virtutem, quæ operatur in nobis :
Ephesians 3 21 ipsi gloria in Ecclesia, et in Christo Jesu, in omnes generationes sæculi sæculorum. Amen.
Ephesians 4 1 Obsecro itaque vos ego vinctus in Domino, ut digne ambuletis vocatione, qua vocati estis,
Ephesians 4 2 cum omni humilitate, et mansuetudine, cum patientia, supportantes invicem in caritate,
Ephesians 4 3 solliciti servare unitatem Spiritus in vinculo pacis.
Ephesians 4 4 Unum corpus, et unus Spiritus, sicut vocati estis in una spe vocationis vestræ.
Ephesians 4 5 Unus Dominus, una fides, unum baptisma.
Ephesians 4 6 Unus Deus et Pater omnium, qui est super omnes, et per omnia, et in omnibus nobis.
Ephesians 4 7 Unicuique autem nostrum data est gratia secundum mensuram donationis Christi.
Ephesians 4 8 Propter quod dicit : Ascendens in altum, captivam duxit captivitatem : dedit dona hominibus.
Ephesians 4 9 Quod autem ascendit, quid est, nisi quia et descendit primum in inferiores partes terræ ?
Ephesians 4 10 Qui descendit, ipse est et qui ascendit super omnes cælos, ut impleret omnia.
Ephesians 4 11 Et ipse dedit quosdam quidem apostolos, quosdam autem prophetas, alios vero evangelistas, alios autem pastores et doctores,
Ephesians 4 12 ad consummationem sanctorum in opus ministerii, in ædificationem corporis Christi :
Ephesians 4 13 donec occurramus omnes in unitatem fidei, et agnitionis Filii Dei, in virum perfectum, in mensuram ætatis plenitudinis Christi :
Ephesians 4 14 ut jam non simus parvuli fluctuantes, et circumferamur omni vento doctrinæ in nequitia hominum, in astutia ad circumventionem erroris.
Ephesians 4 15 Veritatem autem facientes in caritate, crescamus in illo per omnia, qui est caput Christus :
Ephesians 4 16 ex quo totum corpus compactum et connexum per omnem juncturam subministrationis, secundum operationem in mensuram uniuscujusque membri, augmentum corporis facit in ædificationem sui in caritate.
Ephesians 4 17 Hoc igitur dico, et testificor in Domino, ut jam non ambuletis, sicut et gentes ambulant in vanitate sensus sui,
Ephesians 4 18 tenebris obscuratum habentes intellectum, alienati a vita Dei per ignorantiam, quæ est in illis, propter cæcitatem cordis ipsorum,
Ephesians 4 19 qui desperantes, semetipsos tradiderunt impudicitiæ, in operationem immunditiæ omnis in avaritiam.
Ephesians 4 20 Vos autem non ita didicistis Christum,
Ephesians 4 21 si tamen illum audistis, et in ipso edocti estis, sicut est veritas in Jesu,
Ephesians 4 22 deponere vos secundum pristinam conversationem veterem hominem, qui corrumpitur secundum desideria erroris.
Ephesians 4 23 Renovamini autem spiritu mentis vestræ,
Ephesians 4 24 et induite novum hominem, qui secundum Deum creatus est in justitia, et sanctitate veritatis.
Ephesians 4 25 Propter quod deponentes mendacium, loquimini veritatem unusquisque cum proximo suo : quoniam sumus invicem membra.
Ephesians 4 26 Irascimini, et nolite peccare : sol non occidat super iracundiam vestram.
Ephesians 4 27 Nolite locum dare diabolo :
Ephesians 4 28 qui furabatur, jam non furetur : magis autem laboret, operando manibus suis, quod bonum est, ut habeat unde tribuat necessitatem patienti.
Ephesians 4 29 Omnis sermo malus ex ore vestro non procedat : sed si quis bonus ad ædificationem fidei ut det gratiam audientibus.
Ephesians 4 30 Et nolite constristare Spiritum Sanctum Dei : in quo signati estis in diem redemptionis.
Ephesians 4 31 Omnis amaritudo, et ira, et indignatio, et clamor, et blasphemia tollatur a vobis cum omni malitia.
Ephesians 4 32 Estote autem invicem benigni, misericordes, donantes invicem sicut et Deus in Christo donavit vobis.
Ephesians 5 1 Estote ergo imitatores Dei, sicut filii carissimi,
Ephesians 5 2 et ambulate in dilectione, sicut et Christus dilexit nos, et tradidit semetipsum pro nobis, oblationem et hostiam Deo in odorem suavitatis.
Ephesians 5 3 Fornicatio autem, et omnis immunditia, aut avaritia, nec nominetur in vobis, sicut decet sanctos :
Ephesians 5 4 aut turpitudo, aut stultiloquium, aut scurrilitas, quæ ad rem non pertinet : sed magis gratiarum actio.
Ephesians 5 5 Hoc enim scitote intelligentes : quod omnis fornicator, aut immundus, aut avarus, quod est idolorum servitus, non habet hæreditatem in regno Christi et Dei.
Ephesians 5 6 Nemo vos seducat inanibus verbis : propter hæc enim venit ira Dei in filios diffidentiæ.
Ephesians 5 7 Nolite ergo effici participes eorum.
Ephesians 5 8 Eratis enim aliquando tenebræ : nunc autem lux in Domino. Ut filii lucis ambulate :
Ephesians 5 9 fructus enim lucis est in omni bonitate, et justitia, et veritate :
Ephesians 5 10 probantes quid sit beneplacitum Deo :
Ephesians 5 11 et nolite communicare operibus infructuosis tenebrarum, magis autem redarguite.
Ephesians 5 12 Quæ enim in occulto fiunt ab ipsis, turpe est et dicere.
Ephesians 5 13 Omnia autem, quæ arguuntur, a lumine manifestantur : omne enim, quod manifestatur, lumen est.
Ephesians 5 14 Propter quod dicit : Surge qui dormis, et exsurge a mortuis, et illuminabit te Christus.
Ephesians 5 15 Videte itaque, fratres, quomodo caute ambuletis : non quasi insipientes,
Ephesians 5 16 sed ut sapientes : redimentes tempus, quoniam dies mali sunt.
Ephesians 5 17 Propterea nolite fieri imprudentes, sed intelligentes quæ sit voluntas Dei.
Ephesians 5 18 Et nolite inebriari vino, in quo est luxuria, sed implemini Spiritu Sancto,
Ephesians 5 19 loquentes vobismetipsis in psalmis, et hymnis, et canticis spiritualibus, cantantes et psallentes in cordibus vestris Domino,
Ephesians 5 20 gratias agentes semper pro omnibus in nomine Domini nostri Jesu Christi Deo et Patri,
Ephesians 5 21 subjecti invicem in timore Christi.
Ephesians 5 22 Mulieres viris suis subditæ sint, sicut Domino :
Ephesians 5 23 quoniam vir caput est mulieris, sicut Christus caput est Ecclesiæ : ipse, salvator corporis ejus.
Ephesians 5 24 Sed sicut Ecclesia subjecta est Christo, ita et mulieres viris suis in omnibus.
Ephesians 5 25 Viri, diligite uxores vestras, sicut et Christus dilexit Ecclesiam, et seipsum tradidit pro ea,
Ephesians 5 26 ut illam sanctificaret, mundans lavacro aquæ in verbo vitæ,
Ephesians 5 27 ut exhiberet ipse sibi gloriosam Ecclesiam, non habentem maculam, aut rugam, aut aliquid hujusmodi, sed ut sit sancta et immaculata.
Ephesians 5 28 Ita et viri debent diligere uxores suas ut corpora sua. Qui suam uxorem diligit, seipsum diligit.
Ephesians 5 29 Nemo enim umquam carnem suam odio habuit : sed nutrit et fovet eam, sicut et Christus Ecclesiam :
Ephesians 5 30 quia membra sumus corporis ejus, de carne ejus et de ossibus ejus.
Ephesians 5 31 Propter hoc relinquet homo patrem et matrem suam, et adhærebit uxori suæ, et erunt duo in carne una.
Ephesians 5 32 Sacramentum hoc magnum est, ego autem dico in Christo et in Ecclesia.
Ephesians 5 33 Verumtamen et vos singuli, unusquisque uxorem suam sicut seipsum diligat : uxor autem timeat virum suum.
Ephesians 6 1 Filii, obedite parentibus vestris in Domino : hoc enim justum est.
Ephesians 6 2 Honora patrem tuum, et matrem tuam, quod est mandatum primum in promissione :
Ephesians 6 3 ut bene sit tibi, et sis longævus super terram.
Ephesians 6 4 Et vos patres, nolite ad iracundiam provocare filios vestros : sed educate illos in disciplina et correptione Domini.
Ephesians 6 5 Servi, obedite dominis carnalibus cum timore et tremore, in simplicitate cordis vestri, sicut Christo :
Ephesians 6 6 non ad oculum servientes, quasi hominibus placentes, sed ut servi Christi, facientes voluntatem Dei ex animo,
Ephesians 6 7 cum bona voluntate servientes, sicut Domino, et non hominibus :
Ephesians 6 8 scientes quoniam unusquisque quodcumque fecerit bonum, hoc recipiet a Domino, sive servus, sive liber.
Ephesians 6 9 Et vos domini, eadem facite illis, remittentes minas : scientes quia et illorum et vester Dominus est in cælis : et personarum acceptio non est apud eum.
Ephesians 6 10 De cetero, fratres, confortamini in Domino, et in potentia virtutis ejus.
Ephesians 6 11 Induite vos armaturam Dei, ut possitis stare adversus insidias diaboli :
Ephesians 6 12 quoniam non est nobis colluctatio adversus carnem et sanguinem, sed adversus principes, et potestates, adversus mundi rectores tenebrarum harum, contra spiritualia nequitiæ, in cælestibus.
Ephesians 6 13 Propterea accipite armaturam Dei, ut possitis resistere in die malo, et in omnibus perfeci stare.
Ephesians 6 14 State ergo succincti lumbos vestros in veritate, et induti loricam justitiæ,
Ephesians 6 15 et calceati pedes in præparatione Evangelii pacis,
Ephesians 6 16 in omnibus sumentes scutum fidei, in quo possitis omnia tela nequissimi ignea extinguere :
Ephesians 6 17 et galeam salutis assumite, et gladium spiritus (quod est verbum Dei),
Ephesians 6 18 per omnem orationem et obsecrationem orantes omni tempore in spiritu : et in ipso vigilantes in omni instantia et obsecratione pro omnibus sanctis :
Ephesians 6 19 et pro me, ut detur mihi sermo in apertione oris mei cum fiducia, notum facere mysterium Evangelii :
Ephesians 6 20 pro quo legatione fungor in catena, ita ut in ipso audeam, prout oportet me loqui.
Ephesians 6 21 Ut autem et vos sciatis quæ circa me sunt, quid agam, omnia vobis nota faciet Tychicus, carissimus frater, et fidelis minister in Domino :
Ephesians 6 22 quem misi ad vos in hoc ipsum, ut cognoscatis quæ circa nos sunt, et consoletur corda vestra.
Ephesians 6 23 Pax fratribus, et caritas cum fide a Deo Patre et Domino Jesu Christo.
Ephesians 6 24 Gratia cum omnibus qui diligunt Dominum nostrum Jesum Christum in incorruptione. Amen.
Philippians 1 1 Paulus et Timotheus, servi Jesu Christi, omnibus sanctis in Christo Jesu, qui sunt Philippis, cum episcopis et diaconibus.
Philippians 1 2 Gratia vobis, et pax a Deo Patre nostro, et Domino Jesu Christo.
Philippians 1 3 Gratias ago Deo meo in omni memoria vestri,
Philippians 1 4 semper in cunctis orationibus meis pro omnibus vobis, cum gaudio deprecationem faciens,
Philippians 1 5 super communicatione vestra in Evangelio Christi a prima die usque nunc.
Philippians 1 6 Confidens hoc ipsum, quia qui cœpit in vobis opus bonum, perficiet usque in diem Christi Jesu :
Philippians 1 7 sicut est mihi justum hoc sentire pro omnibus vobis : eo quod habeam vos in corde, et in vinculis meis, et in defensione, et confirmatione Evangelii, socios gaudii mei omnes vos esse.
Philippians 1 8 Testis enim mihi est Deus, quomodo cupiam omnes vos in visceribus Jesu Christi.
Philippians 1 9 Et hoc oro, ut caritas vestra magis ac magis abundet in scientia, et in omni sensu :
Philippians 1 10 ut probetis potiora, ut sitis sinceri, et sine offensa in diem Christi,
Philippians 1 11 repleti fructu justitiæ per Jesum Christum, in gloriam et laudem Dei.
Philippians 1 12 Scire autem vos volo fratres, quia quæ circa me sunt, magis ad profectum venerunt Evangelii :
Philippians 1 13 ita ut vincula mea manifesta fierent in Christo in omni prætorio, et in ceteris omnibus,
Philippians 1 14 et plures e fratribus in Domino confidentes vinculis meis, abundantius auderent sine timore verbum Dei loqui.
Philippians 1 15 Quidam quidem et propter invidiam et contentionem : quidam autem et propter bonam voluntatem Christum prædicant :
Philippians 1 16 quidam ex caritate, scientes quoniam in defensionem Evangelii positus sum.
Philippians 1 17 Quidam autem ex contentione Christum annuntiant non sincere, existimantes pressuram se suscitare vinculis meis.
Philippians 1 18 Quid enim ? Dum omni modo sive per occasionem, sive per veritatem, Christus annuntietur : et in hoc gaudeo, sed et gaudebo.
Philippians 1 19 Scio enim quia hoc mihi proveniet ad salutem, per vestram orationem, et subministrationem Spiritus Jesu Christi,
Philippians 1 20 secundum exspectationem et spem meam, quia in nullo confundar : sed in omni fiducia sicut semper, et nunc magnificabitur Christus in corpore meo, sive per vitam, sive per mortem.
Philippians 1 21 Mihi enim vivere Christus est, et mori lucrum.
Philippians 1 22 Quod si vivere in carne, hic mihi fructus operis est, et quid eligam ignoro.
Philippians 1 23 Coarctor autem e duobus : desiderium habens dissolvi, et esse cum Christo, multo magis melius :
Philippians 1 24 permanere autem in carne, necessarium propter vos.
Philippians 1 25 Et hoc confidens scio quia manebo, et permanebo omnibus vobis ad profectum vestrum, et gaudium fidei :
Philippians 1 26 ut gratulatio vestra abundet in Christo Jesu in me, per meum adventum iterum ad vos.
Philippians 1 27 Tantum digne Evangelio Christi conversamini : ut sive cum venero, et videro vos, sive absens audiam de vobis, quia statis in uno spiritu unanimes, collaborantes fidei Evangelii :
Philippians 1 28 et in nullo terreamini ab adversariis : quæ illis est causa perditionis, vobis autem salutis, et hoc a Deo :
Philippians 1 29 quia vobis donatum est pro Christo, non solum ut in eum credatis, sed ut etiam pro illo patiamini :
Philippians 1 30 idem certamen habentes, quale et vidistis in me, et nunc audistis de me.
Philippians 2 1 Si qua ergo consolatio in Christo, si quod solatium caritatis, si qua societas spiritus, si qua viscera miserationis :
Philippians 2 2 implete gaudium meum ut idem sapiatis, eamdem caritatem habentes, unanimes, idipsum sentientes,
Philippians 2 3 nihil per contentionem, neque per inanem gloriam : sed in humilitate superiores sibi invicem arbitrantes,
Philippians 2 4 non quæ sua sunt singuli considerantes, sed ea quæ aliorum.
Philippians 2 5 Hoc enim sentite in vobis, quod et in Christo Jesu :
Philippians 2 6 qui cum in forma Dei esset, non rapinam arbitratus est esse se æqualem Deo :
Philippians 2 7 sed semetipsum exinanivit, formam servi accipiens, in similitudinem hominum factus, et habitu inventus ut homo.
Philippians 2 8 Humiliavit semetipsum factus obediens usque ad mortem, mortem autem crucis.
Philippians 2 9 Propter quod et Deus exaltavit illum, et donavit illi nomen, quod est super omne nomen :
Philippians 2 10 ut in nomine Jesu omne genu flectatur cælestium, terrestrium et infernorum,
Philippians 2 11 et omnis lingua confiteatur, quia Dominus Jesus Christus in gloria est Dei Patris.
Philippians 2 12 Itaque carissimi mei (sicut semper obedistis), non ut in præsentia mei tantum, sed multo magis nunc in absentia mea, cum metu et tremore vestram salutem operamini.
Philippians 2 13 Deus est enim, qui operatur in vobis et velle, et perficere pro bona voluntate.
Philippians 2 14 Omnia autem facite sine murmurationibus et hæsitationibus :
Philippians 2 15 ut sitis sine querela, et simplices filii Dei, sine reprehensione in medio nationis pravæ et perversæ : inter quos lucetis sicut luminaria in mundo,
Philippians 2 16 verbum vitæ continentes ad gloriam meam in die Christi, quia non in vacuum cucurri, neque in vacuum laboravi.
Philippians 2 17 Sed et si immolor supra sacrificium, et obsequium fidei vestræ, gaudeo, et congratulor omnibus vobis.
Philippians 2 18 Idipsum autem et vos gaudete, et congratulamini mihi.
Philippians 2 19 Spero autem in Domino Jesu, Timotheum me cito mittere ad vos : ut et ego bono animo sim, cognitis quæ circa vos sunt.
Philippians 2 20 Neminem enim habeo tam unanimem, qui sincera affectione pro vobis sollicitus sit.
Philippians 2 21 Omnes enim quæ sua sunt quærunt, non quæ sunt Jesu Christi.
Philippians 2 22 Experimentum autem ejus cognoscite, quia sicut patri filius, mecum servivit in Evangelio.
Philippians 2 23 Hunc igitur spero me mittere ad vos, mox ut videro quæ circa me sunt.
Philippians 2 24 Confido autem in Domino quoniam et ipse veniam ad vos cito.
Philippians 2 25 Necessarium autem existimavi Epaphroditum fratrem, et cooperatorem, et commilitonem meum, vestrum autem apostolum, et ministrum necessitatis meæ, mittere ad vos :
Philippians 2 26 quoniam quidem omnes vos desiderabat : et mœstus erat, propterea quod audieratis illum infirmatum.
Philippians 2 27 Nam et infirmatus est usque ad mortem : sed Deus misertus est ejus : non solum autem ejus, verum etiam et mei, ne tristitiam super tristitiam haberem.
Philippians 2 28 Festinantius ergo misi illum, ut viso eo iterum gaudeatis, et ego sine tristitia sim.
Philippians 2 29 Excipite itaque illum cum omni gaudio in Domino, et ejusmodi cum honore habetote ;
Philippians 2 30 quoniam propter opus Christi usque ad mortem accessit, tradens animam suam ut impleret id quod ex vobis deerat erga meum obsequium.
Philippians 3 1 De cetero, fratres mei, gaudete in Domino. Eadem vobis scribere, mihi quidem non pigrum, vobis autem necessarium.
Philippians 3 2 Videte canes, videte malos operarios, videte concisionem.
Philippians 3 3 Nos enim sumus circumcisio, qui spiritu servimus Deo, et gloriamur in Christo Jesu, et non in carne fiduciam habentes,
Philippians 3 4 quamquam ego habeam confidentiam et in carne. Si quis alius videtur confidere in carne, ego magis,
Philippians 3 5 circumcisus octavo die, ex genere Israël, de tribu Benjamin, Hebræus ex Hebræis, secundum legem pharisæus,
Philippians 3 6 secundum æmulationem persequens Ecclesiam Dei, secundum justitiam, quæ in lege est, conversatus sine querela.
Philippians 3 7 Sed quæ mihi fuerunt lucra, hæc arbitratus sum propter Christum detrimenta.
Philippians 3 8 Verumtamen existimo omnia detrimentum esse propter eminentem scientiam Jesu Christi Domini mei : propter quem omnia detrimentum feci, et arbitror ut stercora, ut Christum lucrifaciam,
Philippians 3 9 et inveniar in illo non habens meam justitiam, quæ ex lege est, sed illam, quæ ex fide est Christi Jesu : quæ ex Deo est justitia in fide,
Philippians 3 10 ad cognoscendum illum, et virtutem resurrectionis ejus, et societatem passionum illius : configuratus morti ejus :
Philippians 3 11 si quo modo occurram ad resurrectionem, quæ est ex mortuis :
Philippians 3 12 non quod jam acceperim, aut jam perfectus sim : sequor autem, si quomodo comprehendam in quo et comprehensus sum a Christo Jesu.
Philippians 3 13 Fratres, ego me non arbitror comprehendisse. Unum autem, quæ quidem retro sunt obliviscens, ad ea vero quæ sunt priora, extendens meipsum,
Philippians 3 14 ad destinatum persequor, ad bravium supernæ vocationis Dei in Christo Jesu.
Philippians 3 15 Quicumque ergo perfecti sumus, hoc sentiamus : et si quid aliter sapitis, et hoc vobis Deus revelabit.
Philippians 3 16 Verumtamen ad quod pervenimus ut idem sapiamus, et in eadem permaneamus regula.
Philippians 3 17 Imitatores mei estote, fratres, et observate eos qui ita ambulant, sicut habetis formam nostram.
Philippians 3 18 Multi enim ambulant, quos sæpe dicebam vobis (nunc autem et flens dico) inimicos crucis Christi :
Philippians 3 19 quorum finis interitus : quorum Deus venter est : et gloria in confusione ipsorum, qui terrena sapiunt.
Philippians 3 20 Nostra autem conversatio in cælis est : unde etiam Salvatorem exspectamus Dominum nostrum Jesum Christum,
Philippians 3 21 qui reformabit corpus humilitatis nostræ, configuratum corpori claritatis suæ, secundum operationem, qua etiam possit subjicere sibi omnia.
Philippians 4 1 Itaque fratres mei carissimi, et desideratissimi, gaudium meum, et corona mea : sic state in Domino, carissimi.
Philippians 4 2 Evodiam rogo, et Syntychen deprecor, idipsum sapere in Domino.
Philippians 4 3 Etiam rogo et te, germane compar, adjuva illas, quæ mecum laboraverunt in Evangelio cum Clemente, et ceteris adjutoribus meis, quorum nomina sunt in libro vitæ.
Philippians 4 4 Gaudete in Domino semper : iterum dico gaudete.
Philippians 4 5 Modestia vestra nota sit omnibus hominibus : Dominus prope est.
Philippians 4 6 Nihil solliciti sitis : sed in omni oratione, et obsecratione, cum gratiarum actione petitiones vestræ innotescant apud Deum.
Philippians 4 7 Et pax Dei, quæ exuperat omnem sensum, custodiat corda vestra, et intelligentias vestras in Christo Jesu.
Philippians 4 8 De cetero fratres, quæcumque sunt vera, quæcumque pudica, quæcumque justa, quæcumque sancta, quæcumque amabilia, quæcumque bonæ famæ, siqua virtus, siqua laus disciplinæ, hæc cogitate.
Philippians 4 9 Quæ et didicistis, et accepistis, et audistis, et vidistis in me, hæc agite : et Deus pacis erit vobiscum.
Philippians 4 10 Gavisus sum autem in Domino vehementer, quoniam tandem aliquando refloruistis pro me sentire, sicut et sentiebatis : occupati autem eratis.
Philippians 4 11 Non quasi propter penuriam dico : ego enim didici, in quibus sum, sufficiens esse.
Philippians 4 12 Scio et humiliari, scio et abundare (ubique et in omnibus institutus sum) : et satiari, et esurire, et abundare, et penuriam pati.
Philippians 4 13 Omnia possum in eo qui me confortat.
Philippians 4 14 Verumtamen bene fecistis, communicantes tribulationi meæ.
Philippians 4 15 Scitis autem et vos Philippenses, quod in principio Evangelii, quando profectus sum a Macedonia, nulla mihi ecclesia communicavit in ratione dati et accepti, nisi vos soli :
Philippians 4 16 quia et Thessalonicam semel et bis in usum mihi misistis.
Philippians 4 17 Non quia quæro datum, sed requiro fructum abundantem in ratione vestra.
Philippians 4 18 Habeo autem omnia, et abundo : repletus sum, acceptis ab Epaphrodito quæ misistis odorem suavitatis, hostiam acceptam, placentem Deo.
Philippians 4 19 Deus autem meus impleat omne desiderium vestrum secundum divitias suas in gloria in Christo Jesu.
Philippians 4 20 Deo autem et Patri nostro gloria in sæcula sæculorum. Amen.
Philippians 4 21 Salutate omnem sanctum in Christo Jesu.
Philippians 4 22 Salutant vos, qui mecum sunt, fratres. Salutant vos omnes sancti, maxime autem qui de Cæsaris domo sunt.
Philippians 4 23 Gratia Domini nostri Jesu Christi cum spiritu vestro. Amen.
Colossians 1 1 Paulus Apostolus Jesu Christi per voluntatem Dei, et Timotheus frater :
Colossians 1 2 eis, qui sunt Colossis, sanctis, et fidelibus fratribus in Christo Jesu.
Colossians 1 3 Gratia vobis, et pax a Deo Patre nostro, et Domino Jesu Christo. Gratias agimus Deo, et Patri Domini nostri Jesu Christi semper pro vobis orantes :
Colossians 1 4 audientes fidem vestram in Christo Jesu, et dilectionem quam habetis in sanctos omnes
Colossians 1 5 propter spem, quæ reposita est vobis in cælis : quam audistis in verbo veritatis Evangelii :
Colossians 1 6 quod pervenit ad vos, sicut et in universo mundo est, et fructificat, et crescit sicut in vobis, ex ea die, qua audistis, et cognovistis gratiam Dei in veritate,
Colossians 1 7 sicut didicistis ab Epaphra carissimo conservo nostro, qui est fidelis pro vobis minister Christi Jesu,
Colossians 1 8 qui etiam manifestavit nobis dilectionem vestram in spiritu.
Colossians 1 9 Ideo et nos ex qua die audivimus, non cessamus pro vobis orantes, et postulantes ut impleamini agnitione voluntatis ejus, in omni sapientia et intellectu spiritali :
Colossians 1 10 ut ambuletis digne Deo per omnia placentes : in omni opere bono fructificantes, et crescentes in scientia Dei :
Colossians 1 11 in omni virtute confortati secundum potentiam claritatis ejus, in omni patientia et longanimitate cum gaudio,
Colossians 1 12 gratias agentes Deo Patri, qui dignos nos fecit in partem sortis sanctorum in lumine :
Colossians 1 13 qui eripuit nos de potestate tenebrarum, et transtulit in regnum filii dilectionis suæ,
Colossians 1 14 in quo habemus redemptionem per sanguinem ejus, remissionem peccatorum :
Colossians 1 15 qui est imago Dei invisibilis, primogenitus omnis creaturæ :
Colossians 1 16 quoniam in ipso condita sunt universa in cælis, et in terra, visibilia, et invisibilia, sive throni, sive dominationes, sive principatus, sive potestates : omnia per ipsum et in ipso creata sunt :
Colossians 1 17 et ipse est ante omnes, et omnia in ipso constant.
Colossians 1 18 Et ipse est caput corporis Ecclesiæ, qui est principium, primogenitus ex mortuis : ut sit in omnibus ipse primatum tenens :
Colossians 1 19 quia in ipso complacuit, omnem plenitudinem inhabitare :
Colossians 1 20 et per eum reconciliare omnia in ipsum, pacificans per sanguinem crucis ejus, sive quæ in terris, sive quæ in cælis sunt.
Colossians 1 21 Et vos cum essetis aliquando alienati, et inimici sensu in operibus malis :
Colossians 1 22 nunc autem reconciliavit in corpore carnis ejus per mortem, exhibere vos sanctos, et immaculatos, et irreprehensibiles coram ipso :
Colossians 1 23 si tamen permanetis in fide fundati, et stabiles, et immobiles a spe Evangelii, quod audistis, quod prædicatum est in universa creatura, quæ sub cælo est, cujus factus sum ego Paulus minister.
Colossians 1 24 Qui nunc gaudeo in passionibus pro vobis, et adimpleo ea quæ desunt passionem Christi, in carne mea pro corpore ejus, quod est Ecclesia :
Colossians 1 25 cujus factus sum ego minister secundum dispensationem Dei, quæ data est mihi in vos, ut impleam verbum Dei :
Colossians 1 26 mysterium, quod absconditum fuit a sæculis, et generationibus, nunc autem manifestatum est sanctis ejus,
Colossians 1 27 quibus voluit Deus notas facere divitias gloriæ sacramenti hujus in gentibus, quod est Christus, in vobis spes gloriæ,
Colossians 1 28 quem nos annuntiamus, corripientes omnem hominem, et docentes omnem hominem, in omni sapientia, ut exhibeamus omnem hominem perfectum in Christo Jesu :
Colossians 1 29 in quo et laboro, certando secundum operationem ejus, quam operatur in me in virtute.
Colossians 2 1 Volo enim vos scire qualem sollicitudinem habeam pro vobis, et pro iis qui sunt Laodiciæ, et quicumque non viderunt faciem meam in carne :
Colossians 2 2 ut consolentur corda ipsorum, instructi in caritate, et in omnes divitias plenitudinis intellectus, in agnitionem mysterii Dei Patris et Christi Jesu :
Colossians 2 3 in quo sunt omnes thesauri sapientiæ et scientiæ absconditi.
Colossians 2 4 Hoc autem dico, ut nemo vos decipiat in sublimitate sermonum.
Colossians 2 5 Nam etsi corpore absens sum, sed spiritu vobiscum sum : gaudens, et videns ordinem vestrum, et firmamentum ejus, quæ in Christo est, fidei vestræ.
Colossians 2 6 Sicut ergo accepistis Jesum Christum Dominum, in ipso ambulate,
Colossians 2 7 radicati, et superædificati in ipso, et confirmati fide, sicut et didicistis, abundantes in illo in gratiarum actione.
Colossians 2 8 Videte ne quis vos decipiat per philosophiam, et inanem fallaciam secundum traditionem hominum, secundum elementa mundi, et non secundum Christum :
Colossians 2 9 quia in ipso inhabitat omnis plenitudo divinitatis corporaliter :
Colossians 2 10 et estis in illo repleti, qui est caput omnis principatus et potestatis :
Colossians 2 11 in quo et circumcisi estis circumcisione non manu facta in expoliatione corporis carnis, sed in circumcisione Christi :
Colossians 2 12 consepulti ei in baptismo, in quo et resurrexistis per fidem operationis Dei, qui suscitavit illum a mortuis.
Colossians 2 13 Et vos cum mortui essetis in delictis, et præputio carnis vestræ, convivificavit cum illo, donans vobis omnia delicta :
Colossians 2 14 delens quod adversus nos erat chirographum decreti, quod erat contrarium nobis, et ipsum tulit de medio, affigens illud cruci :
Colossians 2 15 et expolians principatus, et potestates traduxit confidenter, palam triumphans illos in semetipso.
Colossians 2 16 Nemo ergo vos judicet in cibo, aut in potu, aut in parte diei festi, aut neomeniæ, aut sabbatorum :
Colossians 2 17 quæ sunt umbra futurorum : corpus autem Christi.
Colossians 2 18 Nemo vos seducat, volens in humilitate, et religione angelorum, quæ non vidit ambulans, frustra inflatus sensu carnis suæ,
Colossians 2 19 et non tenens caput, ex quo totum corpus per nexus, et conjunctiones subministratum, et constructum crescit in augmentum Dei.
Colossians 2 20 Si ergo mortui estis cum Christo ab elementis hujus mundi : quid adhuc tamquam viventes in mundo decernitis ?
Colossians 2 21 Ne tetigeritis, neque gustaveritis, neque contrectaveritis :
Colossians 2 22 quæ sunt omnia in interitum ipso usu, secundum præcepta et doctrinas hominum :
Colossians 2 23 quæ sunt rationem quidem habentia sapientiæ in superstitione, et humilitate, et non ad parcendum corpori, non in honore aliquo ad saturitatem carnis.
Colossians 3 1 Igitur, si consurrexistis cum Christo : quæ sursum sunt quærite, ubi Christus est in dextera Dei sedens :
Colossians 3 2 quæ sursum sunt sapite, non quæ super terram.
Colossians 3 3 Mortui enim estis, et vita vestra est abscondita cum Christo in Deo.
Colossians 3 4 Cum Christus apparuerit, vita vestra : tunc et vos apparebitis cum ipso in gloria.
Colossians 3 5 Mortificate ergo membra vestra, quæ sunt super terram : fornicationem, immunditiam, libidinem, concupiscentiam malam, et avaritiam, quæ est simulacrorum servitus :
Colossians 3 6 propter quæ venit ira Dei super filios incredulitatis :
Colossians 3 7 in quibus et vos ambulastis aliquando, cum viveritis in illis.
Colossians 3 8 Nunc autem deponite et vos omnia : iram, indignationem, malitiam, blasphemiam, turpem sermonem de ore vestro.
Colossians 3 9 Nolite mentiri invicem, expoliantes vos veterem hominem cum actibus suis,
Colossians 3 10 et induentes novum eum, qui renovatur in agnitionem secundum imaginem ejus qui creavit illum :
Colossians 3 11 ubi non est gentilis et Judæus, circumcisio et præputium, Barbarus et Scytha, servus et liber : sed omnia, et in omnibus Christus.
Colossians 3 12 Induite vos ergo, sicut electi Dei, sancti, et dilecti, viscera misericordiæ, benignitatem, humilitatem, modestiam, patientiam :
Colossians 3 13 supportantes invicem, et donantes vobismetipsis si quis adversus aliquem habet querelam : sicut et Dominus donavit vobis, ita et vos.
Colossians 3 14 Super omnia autem hæc, caritatem habete, quod est vinculum perfectionis :
Colossians 3 15 et pax Christi exsultet in cordibus vestris, in qua et vocati estis in uno corpore : et grati estote.
Colossians 3 16 Verbum Christi habitet in vobis abundanter, in omni sapientia, docentes, et commonentes vosmetipsos, psalmis, hymnis, et canticis spiritualibus, in gratia cantantes in cordibus vestris Deo.
Colossians 3 17 Omne, quodcumque facitis in verbo aut in opere, omnia in nomine Domini Jesu Christi, gratias agentes Deo et Patri per ipsum.
Colossians 3 18 Mulieres, subditæ estote viris, sicut oportet, in Domino.
Colossians 3 19 Viri, diligite uxores vestras, et nolite amari esse ad illas.
Colossians 3 20 Filii, obedite parentibus per omnia : hoc enim placitum est in Domino.
Colossians 3 21 Patres, nolite ad indignationem provocare filios vestros, ut non pusillo animo fiant.
Colossians 3 22 Servi, obedite per omnia dominis carnalibus, non ad oculum servientes, quasi hominibus placentes, sed in simplicitate cordis, timentes Deum.
Colossians 3 23 Quodcumque facitis, ex animo operamini sicut Domino, et non hominibus :
Colossians 3 24 scientes quod a Domino accipietis retributionem hæreditatis. Domino Christo servite.
Colossians 3 25 Qui enim injuriam facit, recipiet id quod inique gessit : et non est personarum acceptio apud Deum.
Colossians 4 1 Domini, quod justum est et æquum, servis præstate : scientes quod et vos Dominum habetis in cælo.
Colossians 4 2 Orationi instate, vigilantes in ea in gratiarum actione :
Colossians 4 3 orantes simul et pro nobis, ut Deus aperiat nobis ostium sermonis ad loquendum mysterium Christi (propter quod etiam vinctus sum),
Colossians 4 4 ut manifestem illud ita ut oportet me loqui.
Colossians 4 5 In sapientia ambulate ad eos, qui foris sunt : tempus redimentes.
Colossians 4 6 Sermo vester semper in gratia sale sit conditus, ut sciatis quomodo oporteat vos unicuique respondere.
Colossians 4 7 Quæ circa me sunt, omnia vobis nota faciet Tychicus, carissimus frater, et fidelis minister, et conservus in Domino :
Colossians 4 8 quem misi ad vos ad hoc ipsum, ut cognoscat quæ circa vos sunt, et consoletur corda vestra,
Colossians 4 9 cum Onesimo carissimo, et fideli fratre, qui ex vobis est. Omnia, quæ hic aguntur, nota facient vobis.
Colossians 4 10 Salutat vos Aristarchus concaptivus meus, et Marcus consobrinus Barnabæ, de quo accepistis mandata : si venerit ad vos, excipite illum :
Colossians 4 11 et Jesus, qui dicitur Justus : qui sunt ex circumcisione : hi soli sunt adjutores mei in regno Dei, qui mihi fuerunt solatio.
Colossians 4 12 Salutat vos Epaphras, qui ex vobis est, servus Christi Jesu, semper sollicitus pro vobis in orationibus, ut stetis perfecti, et pleni in omni voluntate Dei.
Colossians 4 13 Testimonium enim illi perhibeo quod habet multum laborem pro vobis, et pro iis qui sunt Laodiciæ, et qui Hierapoli.
Colossians 4 14 Salutat vos Lucas, medicus carissimus, et Demas.
Colossians 4 15 Salutate fratres, qui sunt Laodiciæ, et Nympham, et quæ in domo ejus est, ecclesiam.
Colossians 4 16 Et cum lecta fuerit apud vos epistola hæc, facite ut et in Laodicensium ecclesia legatur : et eam, quæ Laodicensium est, vos legatis.
Colossians 4 17 Et dicite Archippo : Vide ministerium, quod accepisti in Domino, ut illud impleas.
Colossians 4 18 Salutatio, mea manu Pauli. Memores estote vinculorum meorum. Gratia vobiscum. Amen.
1 Thessalonians 1 1 Paulus, et Silvanus, et Timotheus ecclesiæ Thessalonicensium in Deo Patre, et Domino Jesu Christo.
1 Thessalonians 1 2 Gratia vobis, et pax. Gratias agimus Deo semper pro omnibus vobis, memoriam vestri facientes in orationibus nostris sine intermissione,
1 Thessalonians 1 3 memores operis fidei vestræ, et laboris, et caritatis, et sustinentiæ spei Domini nostri Jesu Christi, ante Deum et Patrem nostrum :
1 Thessalonians 1 4 scientes, fratres dilecti a Deo, electionem vestram :
1 Thessalonians 1 5 quia Evangelium nostrum non fuit ad vos in sermone tantum, sed et in virtute, et in Spiritu Sancto, et in plenitudine multa, sicut scitis quales fuerimus in vobis propter vos.
1 Thessalonians 1 6 Et vos imitatores nostri facti estis, et Domini, excipientes verbum in tribulatione multa, cum gaudio Spiritus Sancti :
1 Thessalonians 1 7 ita ut facti sitis forma omnibus credentibus in Macedonia, et in Achaia.
1 Thessalonians 1 8 A vobis enim diffamatus est sermo Domini, non solum in Macedonia, et in Achaia, sed et in omni loco fides vestra, quæ est ad Deum, profecta est ita ut non sit nobis necesse quidquam loqui.
1 Thessalonians 1 9 Ipsi enim de nobis annuntiant qualem introitum habuerimus ad vos : et quomodo conversi estis ad Deum a simulacris, servire Deo vivo, et vero,
1 Thessalonians 1 10 et exspectare Filium ejus de cælis (quem suscitavit a mortuis) Jesum, qui eripuit nos ab ira ventura.
1 Thessalonians 2 1 Nam ipsi scitis, fratres, introitum nostrum ad vos, quia non inanis fuit :
1 Thessalonians 2 2 sed ante passi, et contumeliis affecti (sicut scitis) in Philippis, fiduciam habuimus in Deo nostro, loqui ad vos Evangelium Dei in multa sollicitudine.
1 Thessalonians 2 3 Exhortatio enim nostra non de errore, neque de immunditia, neque in dolo,
1 Thessalonians 2 4 sed sicut probati sumus a Deo ut crederetur nobis Evangelium : ita loquimur non quasi hominibus placentes, sed Deo, qui probat corda nostra.
1 Thessalonians 2 5 Neque enim aliquando fuimus in sermone adulationis, sicut scitis : neque in occasione avaritiæ : Deus testis est :
1 Thessalonians 2 6 nec quærentes ab hominibus gloriam, neque a vobis, neque ab aliis.
1 Thessalonians 2 7 Cum possemus vobis oneri esse ut Christi apostoli : sed facti sumus parvuli in medio vestrum, tamquam si nutrix foveat filios suos.
1 Thessalonians 2 8 Ita desiderantes vos, cupide volebamus tradere vobis non solum Evangelium Dei, sed etiam animas nostras : quoniam carissimi nobis facti estis.
1 Thessalonians 2 9 Memores enim estis, fratres, laboris nostri, et fatigationis : nocte ac die operantes, ne quem vestrum gravaremus, prædicavimus in vobis Evangelium Dei.
1 Thessalonians 2 10 Vos testes estis, et Deus, quam sancte, et juste, et sine querela, vobis, qui credidistis, fuimus :
1 Thessalonians 2 11 sicut scitis, qualiter unumquemque vestrum (sicut pater filios suos)
1 Thessalonians 2 12 deprecantes vos, et consolantes, testificati sumus, ut ambularetis digne Deo, qui vocavit vos in suum regnum et gloriam.
1 Thessalonians 2 13 Ideo et nos gratias agimus Deo sine intermissione : quoniam cum accepissetis a nobis verbum auditus Dei, accepistis illud, non ut verbum hominum, sed (sicut est vere) verbum Dei, qui operatur in vobis, qui credidistis :
1 Thessalonians 2 14 vos enim imitatores facti estis, fratres, ecclesiarum Dei, quæ sunt in Judæa in Christo Jesu : quia eadem passi estis et vos a contribulibus vestris, sicut et ipsi a Judæis :
1 Thessalonians 2 15 qui et Dominum occiderunt Jesum, et prophetas, et nos persecuti sunt, et Deo non placent, et omnibus hominibus adversantur,
1 Thessalonians 2 16 prohibentes nos gentibus loqui ut salvæ fiant, ut impleant peccata sua semper : pervenit enim ira Dei super illos usque in finem.
1 Thessalonians 2 17 Nos autem fratres desolati a vobis ad tempus horæ, aspectu, non corde, abundantius festinavimus faciem vestram videre cum multo desiderio :
1 Thessalonians 2 18 quoniam voluimus venire ad vos, ego quidem Paulus, et semel, et iterum : sed impedivit nos Satanas.
1 Thessalonians 2 19 Quæ est enim nostra spes aut gaudium, aut corona gloriæ ? nonne vos ante Dominum nostrum Jesum Christum estis in adventu ejus ?
1 Thessalonians 2 20 vos enim estis gloria nostra et gaudium.
1 Thessalonians 3 1 Propter quod non sustinentes amplius, placuit nobis remanere Athenis, solis :
1 Thessalonians 3 2 et misimus Timotheum fratrem nostrum, et ministrum Dei in Evangelio Christi, ad confirmandos vos, et exhortandos pro fide vestra :
1 Thessalonians 3 3 ut nemo moveatur in tribulationibus istis : ipsi enim scitis quod in hoc positi sumus.
1 Thessalonians 3 4 Nam et cum apud vos essemus, prædicebamus vobis passuros nos tribulationes, sicut et factum est, et scitis.
1 Thessalonians 3 5 Propterea et ego amplius non sustinens, misi ad cognoscendam fidem vestram : ne forte tentaverit vos is qui tentat, et inanis fiat labor noster.
1 Thessalonians 3 6 Nunc autem veniente Timotheo ad nos a vobis, et annuntiante nobis fidem et caritatem vestram, et quia memoriam nostri habetis bonam semper, desiderantes nos videre, sicut et nos quoque vos :
1 Thessalonians 3 7 ideo consolati sumus, fratres, in vobis in omni necessitate et tribulatione nostra, per fidem vestram,
1 Thessalonians 3 8 quoniam nunc vivimus, si vos statis in Domino.
1 Thessalonians 3 9 Quam enim gratiarum actionem possumus Deo retribuere pro vobis in omni gaudio, quo gaudemus propter vos ante Deum nostrum,
1 Thessalonians 3 10 nocte ac die abundantius orantes, ut videamus faciem vestram, et compleamus ea quæ desunt fidei vestræ ?
1 Thessalonians 3 11 Ipse autem Deus, et Pater noster, et Dominus noster Jesus Christus, dirigat viam nostram ad vos.
1 Thessalonians 3 12 Vos autem Dominus multiplicet, et abundare faciat caritatem vestram in invicem, et in omnes, quemadmodum et nos in vobis :
1 Thessalonians 3 13 ad confirmanda corda vestra sine querela in sanctitate, ante Deum et Patrem nostrum, in adventu Domini nostri Jesu Christi cum omnibus sanctis ejus. Amen.
1 Thessalonians 4 1 De cetero ergo, fratres, rogamus vos et obsecramus in Domino Jesu, ut quemadmodum accepistis a nobis quomodo oporteat vos ambulare, et placere Deo, sic et ambuletis ut abundetis magis.
1 Thessalonians 4 2 Scitis enim quæ præcepta dederim vobis per Dominum Jesum.
1 Thessalonians 4 3 Hæc est enim voluntas Dei, sanctificatio vestra : ut abstineatis vos a fornicatione,
1 Thessalonians 4 4 ut sciat unusquisque vestrum vas suum possidere in sanctificatione, et honore :
1 Thessalonians 4 5 non in passione desiderii, sicut et gentes, quæ ignorant Deum :
1 Thessalonians 4 6 et ne quis supergrediatur, neque circumveniat in negotio fratrem suum : quoniam vindex est Dominus de his omnibus, sicut prædiximus vobis, et testificati sumus.
1 Thessalonians 4 7 Non enim vocavit nos Deus in immunditiam, sed in sanctificationem.
1 Thessalonians 4 8 Itaque qui hæc spernit, non hominem spernit, sed Deum : qui etiam dedit Spiritum suum Sanctum in nobis.
1 Thessalonians 4 9 De caritate autem fraternitatis non necesse habemus scribere vobis : ipsi enim vos a Deo didicistis ut diligatis invicem.
1 Thessalonians 4 10 Etenim illud facitis in omnes fratres in universa Macedonia. Rogamus autem vos, fratres, ut abundetis magis,
1 Thessalonians 4 11 et opera detis ut quieti sitis, et ut vestrum negotium agatis, et operemini manibus vestris, sicut præcepimus vobis :
1 Thessalonians 4 12 et ut honeste ambuletis ad eos qui foris sunt : et nullius aliquid desideretis.
1 Thessalonians 4 13 Nolumus autem vos ignorare fratres de dormientibus, ut non contristemini sicut et ceteri, qui spem non habent.
1 Thessalonians 4 14 Si enim credimus quod Jesus mortuus est, et resurrexit : ita et Deus eos qui dormierunt per Jesum, adducet cum eo.
1 Thessalonians 4 15 Hoc enim vobis dicimus in verbo Domini, quia nos, qui vivimus, qui residui sumus in adventum Domini, non præveniemus eos qui dormierunt.
1 Thessalonians 4 16 Quoniam ipse Dominus in jussu, et in voce archangeli, et in tuba Dei descendet de cælo : et mortui, qui in Christo sunt, resurgent primi.
1 Thessalonians 4 17 Deinde nos, qui vivimus, qui relinquimur, simul rapiemur cum illis in nubibus obviam Christo in aëra, et sic semper cum Domino erimus.
1 Thessalonians 4 18 Itaque consolamini invicem in verbis istis.
1 Thessalonians 5 1 De temporibus autem, et momentis, fratres, non indigetis ut scribamus vobis.
1 Thessalonians 5 2 Ipsi enim diligenter scitis quia dies Domini, sicut fur in nocte, ita veniet :
1 Thessalonians 5 3 cum enim dixerint, Pax et securitas : tunc repentius eis superveniet interitus, sicut dolor in utero habenti, et non effugient.
1 Thessalonians 5 4 Vos autem, fratres, non estis in tenebris, ut vos die illa tamquam fur comprehendat :
1 Thessalonians 5 5 omnes enim vos filii lucis estis, et filii diei : non sumus noctis, neque tenebrarum.
1 Thessalonians 5 6 Igitur non dormiamus sicut et ceteri, sed vigilemus, et sobrii simus.
1 Thessalonians 5 7 Qui enim dormiunt, nocte dormiunt : et qui ebrii sunt, nocte ebrii sunt.
1 Thessalonians 5 8 Nos autem, qui diei sumus, sobrii simus, induti loricam fidei et caritatis, et galeam spem salutis :
1 Thessalonians 5 9 quoniam non posuit nos Deus in iram, sed in acquisitionem salutis per Dominum nostrum Jesum Christum,
1 Thessalonians 5 10 qui mortuus est pro nobis : ut sive vigilemus, sive dormiamus, simul cum illo vivamus.
1 Thessalonians 5 11 Propter quod consolamini invicem, et ædificate alterutrum, sicut et facitis.
1 Thessalonians 5 12 Rogamus autem vos, fratres, ut noveritis eos qui laborant inter vos, et præsunt vobis in Domino, et monent vos,
1 Thessalonians 5 13 ut habeatis illos abundantius in caritate propter opus illorum : pacem habete cum eis.
1 Thessalonians 5 14 Rogamus autem vos, fratres, corripite inquietos, consolamini pusillanimes, suscipite infirmos, patientes estote ad omnes.
1 Thessalonians 5 15 Videte ne quis malum pro malo alicui reddat : sed semper quod bonum est sectamini in invicem, et in omnes.
1 Thessalonians 5 16 Semper gaudete.
1 Thessalonians 5 17 Sine intermissione orate.
1 Thessalonians 5 18 In omnibus gratias agite : hæc est enim voluntas Dei in Christo Jesu in omnibus vobis.
1 Thessalonians 5 19 Spiritum nolite extinguere.
1 Thessalonians 5 20 Prophetias nolite spernere.
1 Thessalonians 5 21 Omnia autem probate : quod bonum est tenete.
1 Thessalonians 5 22 Ab omni specie mala abstinete vos.
1 Thessalonians 5 23 Ipse autem Deus pacis sanctificet vos per omnia : ut integer spiritus vester, et anima, et corpus sine querela in adventu Domini nostri Jesu Christi servetur.
1 Thessalonians 5 24 Fidelis est, qui vocavit vos : qui etiam faciet.
1 Thessalonians 5 25 Fratres, orate pro nobis.
1 Thessalonians 5 26 Salutate fratres omnes in osculo sancto.
1 Thessalonians 5 27 Adjuro vos per Dominum ut legatur epistola hæc omnibus sanctis fratribus.
1 Thessalonians 5 28 Gratia Domini nostri Jesu Christi vobiscum. Amen.
2 Thessalonians 1 1 Paulus, et Sylvanus, et Timotheus, ecclesiæ Thessalonicensium in Deo Patre nostro, et Domino Jesu Christo.
2 Thessalonians 1 2 Gratia vobis, et pax a Deo Patre nostro, et Domino Jesu Christo.
2 Thessalonians 1 3 Gratias agere debemus semper Deo pro vobis, fratres, ita ut dignum est, quoniam supercrescit fides vestra, et abundat caritas uniuscujusque vestrum in invicem :
2 Thessalonians 1 4 ita ut et nos ipsi in vobis gloriemur in ecclesiis Dei, pro patientia vestra, et fide, et in omnibus persecutionibus vestris, et tribulationibus, quas sustinetis
2 Thessalonians 1 5 in exemplum justi judicii Dei, ut digni habeamini in regno Dei, pro quo et patimini.
2 Thessalonians 1 6 Si tamen justum est apud Deum retribuere tribulationem iis qui vos tribulant :
2 Thessalonians 1 7 et vobis, qui tribulamini, requiem nobiscum in revelatione Domini Jesu de cælo cum angelis virtutis ejus,
2 Thessalonians 1 8 in flamma ignis dantis vindictam iis qui non noverunt Deum, et qui non obediunt Evangelio Domini nostri Jesu Christi,
2 Thessalonians 1 9 qui pœnas dabunt in interitu æternas a facie Domini, et a gloria virtutis ejus :
2 Thessalonians 1 10 cum venerit glorificari in sanctis suis, et admirabilis fieri in omnibus, qui crediderunt, quia creditum est testimonium nostrum super vos in die illo.
2 Thessalonians 1 11 In quo etiam oramus semper pro vobis : ut dignetur vos vocatione sua Deus noster, et impleat omnem voluntatem bonitatis, et opus fidei in virtute,
2 Thessalonians 1 12 ut clarificetur nomen Domini nostri Jesu Christi in vobis, et vos in illo secundum gratiam Dei nostri, et Domini Jesu Christi.
2 Thessalonians 2 1 Rogamus autem vos, fratres, per adventum Domini nostri Jesu Christi, et nostræ congregationis in ipsum :
2 Thessalonians 2 2 ut non cito moveamini a vestro sensu, neque terreamini, neque per spiritum, neque per sermonem, neque per epistolam tamquam per nos missam, quasi instet dies Domini.
2 Thessalonians 2 3 Ne quis vos seducat ullo modo : quoniam nisi venerit discessio primum, et revelatus fuerit homo peccati filius perditionis,
2 Thessalonians 2 4 qui adversatur, et extollitur supra omne, quod dicitur Deus, aut quod colitur, ita ut in templo Dei sedeat ostendens se tamquam sit Deus.
2 Thessalonians 2 5 Non retinetis quod cum adhuc essem apud vos, hæc dicebam vobis ?
2 Thessalonians 2 6 et nunc quid detineat scitis, ut reveletur in suo tempore.
2 Thessalonians 2 7 Nam mysterium jam operatur iniquitatis : tantum ut qui tenet nunc, teneat, donec de medio fiat.
2 Thessalonians 2 8 Et tunc revelabitur ille iniquus, quem Dominus Jesus interficiet spiritu oris sui, et destruet illustratione adventus sui eum :
2 Thessalonians 2 9 cujus est adventus secundum operationem Satanæ in omni virtute, et signis, et prodigiis mendacibus,
2 Thessalonians 2 10 et in omni seductione iniquitatis iis qui pereunt : eo quod caritatem veritatis non receperunt ut salvi fierent. Ideo mittet illis Deus operationem erroris ut credant mendacio,
2 Thessalonians 2 11 ut judicentur omnes qui non crediderunt veritati, sed consenserunt iniquitati.
2 Thessalonians 2 12 Nos autem debemus gratias agere Deo semper pro vobis, fratres dilecti a Deo, quod elegerit vos Deus primitias in salutem in sanctificatione spiritus, et in fide veritatis :
2 Thessalonians 2 13 in qua et vocavit vos per Evangelium nostrum in acquisitionem gloriæ Domini nostri Jesu Christi.
2 Thessalonians 2 14 Itaque fratres, state : et tenete traditiones, quas didicistis, sive per sermonem, sive per epistolam nostram.
2 Thessalonians 2 15 Ipse autem Dominus noster Jesus Christus, et Deus et Pater noster, qui dilexit nos, et dedit consolationem æternam, et spem bonam in gratia,
2 Thessalonians 2 16 exhortetur corda vestra, et confirmet in omni opere et sermone bono.
2 Thessalonians 3 1 De cetero fratres, orate pro nobis ut sermo Dei currat, et clarificetur, sicut et apud vos :
2 Thessalonians 3 2 et ut liberemur ab importunis, et malis hominibus : non enim omnium est fides.
2 Thessalonians 3 3 Fidelis autem Deus est, qui confirmabit vos, et custodiet a malo.
2 Thessalonians 3 4 Confidimus autem de vobis, in Domino, quoniam quæ præcepimus, et facitis, et facietis.
2 Thessalonians 3 5 Dominus autem dirigat corda vestra in caritate Dei, et patientia Christi.
2 Thessalonians 3 6 Denuntiamus autem vobis, fratres, in nomine Domini nostri Jesu Christi, ut subtrahatis vos ab omni fratre ambulante inordinate, et non secundum traditionem, quam acceperunt a nobis.
2 Thessalonians 3 7 Ipsi enim scitis quemadmodum oporteat imitari nos : quoniam non inquieti fuimus inter vos :
2 Thessalonians 3 8 neque gratis panem manducavimus ab aliquo, sed in labore, et in fatigatione, nocte et die operantes, ne quem vestrum gravaremus.
2 Thessalonians 3 9 Non quasi non habuerimus potestatem, sed ut nosmetipsos formam daremus vobis ad imitandum nos.
2 Thessalonians 3 10 Nam et cum essemus apud vos, hoc denuntiabamus vobis : quoniam si quis non vult operari, nec manducet.
2 Thessalonians 3 11 Audivimus enim inter vos quosdam ambulare inquiete, nihil operantes, sed curiose agentes.
2 Thessalonians 3 12 Iis autem, qui ejusmodi sunt, denuntiemus, et obsecramus in Domino Jesu Christo, ut cum silentio operantes, suum panem manducent.
2 Thessalonians 3 13 Vos autem, fratres, nolite deficere benefacientes.
2 Thessalonians 3 14 Quod si quis non obedit verbo nostro per epistolam, hunc notate, et ne commisceamini cum illo ut confundatur :
2 Thessalonians 3 15 et nolite quasi inimicum existimare, sed corripite ut fratrem.
2 Thessalonians 3 16 Ipse autem Dominus pacis det vobis pacem sempiternam in omni loco. Dominus sit cum omnibus vobis.
2 Thessalonians 3 17 Salutatio, mea manu Pauli : quod est signum in omni epistola, ita scribo.
2 Thessalonians 3 18 Gratia Domini nostri Jesu Christi cum omnibus vobis. Amen.
1 Timothy 1 1 Paulus Apostolus Jesu Christi secundum imperium Dei Salvatoris nostri, et Christi Jesu spei nostræ,
1 Timothy 1 2 Timotheo dilecto filio in fide. Gratia, misericordia, et pax a Deo Patre, et Christo Jesu Domino nostro.
1 Timothy 1 3 Sicut rogavi te ut remaneres Ephesi cum irem in Macedoniam, ut denuntiares quibusdam ne aliter docerent,
1 Timothy 1 4 neque intenderent fabulis, et genealogiis interminatis : quæ quæstiones præstant magis quam ædificationem Dei, quæ est in fide.
1 Timothy 1 5 Finis autem præcepti est caritas de corde puro, et conscientia bona, et fide non ficta.
1 Timothy 1 6 A quibus quidam aberrantes, conversi sunt in vaniloquium,
1 Timothy 1 7 volentes esse legis doctores, non intelligentes neque quæ loquuntur, neque de quibus affirmant.
1 Timothy 1 8 Scimus autem quia bona est lex si quis ex legitime utatur :
1 Timothy 1 9 sciens hoc quia lex justo non est posita, sed injustis, et non subditis, impiis, et peccatoribus, sceleratis, et contaminatis, parricidis, et matricidis, homicidis,
1 Timothy 1 10 fornicariis, masculorum concubitoribus, plagiariis, mendacibus, et perjuris, et si quid aliud sanæ doctrinæ adversatur,
1 Timothy 1 11 quæ est secundum Evangelium gloriæ beati Dei, quod creditum est mihi.
1 Timothy 1 12 Gratias ago ei, qui me confortavit, Christo Jesu Domino nostro, quia fidelem me existimavit, ponens in ministerio :
1 Timothy 1 13 qui prius blasphemus fui, et persecutor, et contumeliosus : sed misericordiam Dei consecutus sum, quia ignorans feci in incredulitate.
1 Timothy 1 14 Superabundavit autem gratia Domini nostri cum fide, et dilectione, quæ est in Christo Jesu.
1 Timothy 1 15 Fidelis sermo, et omni acceptione dignus : quod Christus Jesus venit in hunc mundum peccatores salvos facere, quorum primus ego sum.
1 Timothy 1 16 Sed ideo misericordiam consecutus sum : ut in me primo ostenderet Christus Jesus omnem patientiam ad informationem eorum, qui credituri sunt illi, in vitam æternam.
1 Timothy 1 17 Regi autem sæculorum immortali, invisibili, soli Deo honor et gloria in sæcula sæculorum. Amen.
1 Timothy 1 18 Hoc præceptum commendo tibi, fili Timothee, secundum præcedentes in te prophetias, ut milites in illis bonam militiam,
1 Timothy 1 19 habens fidem, et bonam conscientiam, quam quidam repellentes, circa fidem naufragaverunt :
1 Timothy 1 20 ex quibus est Hymenæus, et Alexander : quos tradidi Satanæ, ut discant non blasphemare.
1 Timothy 2 1 Obsecro igitur primum omnium fieri obsecrationes, orationes, postulationes, gratiarum actiones, pro omnibus hominibus :
1 Timothy 2 2 pro regibus, et omnibus qui in sublimitate sunt, ut quietam et tranquillam vitam agamus in omni pietate, et castitate :
1 Timothy 2 3 hoc enim bonum est, et acceptum coram Salvatore nostro Deo,
1 Timothy 2 4 qui omnes homines vult salvos fieri, et ad agnitionem veritatis venire.
1 Timothy 2 5 Unus enim Deus, unus et mediator Dei et hominum homo Christus Jesus :
1 Timothy 2 6 qui dedit redemptionem semetipsum pro omnibus, testimonium temporibus suis :
1 Timothy 2 7 in quo positus sum ego prædicator, et Apostolus (veritatem dico, non mentior) doctor gentium in fide, et veritate.
1 Timothy 2 8 Volo ergo viros orare in omni loco, levantes puras manus sine ira et disceptatione.
1 Timothy 2 9 Similiter et mulieres in habitu ornato, cum verecundia et sobrietate ornantes se, et non in tortis crinibus, aut auro, aut margaritas, vel veste pretiosa :
1 Timothy 2 10 sed quod decet mulieres, promittentes pietatem per opera bona.
1 Timothy 2 11 Mulier in silentio discat cum omni subjectione.
1 Timothy 2 12 Docere autem mulierem non permitto, neque dominari in virum : sed esse in silentio.
1 Timothy 2 13 Adam enim primus formatus est : deinde Heva :
1 Timothy 2 14 et Adam non est seductus : mulier autem seducta in prævaricatione fuit.
1 Timothy 2 15 Salvabitur autem per filiorum generationem, si permanserit in fide, et dilectione, et sanctificatione cum sobrietate.
1 Timothy 3 1 Fidelis sermo : si quis episcopatum desiderat, bonum opus desiderat.
1 Timothy 3 2 Oportet ergo episcopum irreprehensibilem esse, unius uxoris virum, sobrium, prudentem, ornatum, pudicum, hospitalem, doctorem,
1 Timothy 3 3 non vinolentum, non percussorem, sed modestum : non litigiosum, non cupidum, sed
1 Timothy 3 4 suæ domui bene præpositum : filios habentem subditos cum omni castitate.
1 Timothy 3 5 Si quis autem domui suæ præesse nescit, quomodo ecclesiæ Dei diligentiam habebit ?
1 Timothy 3 6 Non neophytum : ne in superbiam elatus, in judicium incidat diaboli.
1 Timothy 3 7 Oportet autem illum et testimonium habere bonum ab iis qui foris sunt, ut non in opprobrium incidat, et in laqueum diaboli.
1 Timothy 3 8 Diaconos similiter pudicos, non bilingues, non multo vino deditos, non turpe lucrum sectantes :
1 Timothy 3 9 habentes mysterium fidei in conscientia pura.
1 Timothy 3 10 Et hi autem probentur primum : et sic ministrent, nullum crimen habentes.
1 Timothy 3 11 Mulieres similiter pudicas, non detrahentes, sobrias, fideles in omnibus.
1 Timothy 3 12 Diaconi sint unius uxoris viri, qui filiis suis bene præsint, et suis domibus.
1 Timothy 3 13 Qui enim bene ministraverint, gradum bonum sibi acquirent, et multam fiduciam in fide, quæ est in Christo Jesu.
1 Timothy 3 14 Hæc tibi scribo, sperans me ad te venire cito :
1 Timothy 3 15 si autem tardavero, ut scias quomodo oporteat te in domo Dei conversari, quæ est ecclesia Dei vivi, columna et firmamentum veritatis.
1 Timothy 3 16 Et manifeste magnum est pietatis sacramentum, quod manifestatum est in carne, justificatum est in spiritu, apparuit angelis, prædicatum est gentibus, creditum est in mundo, assumptum est in gloria.
1 Timothy 4 1 Spiritus autem manifeste dicit, quia in novissimis temporibus discedent quidam a fide, attendentes spiritibus erroris, et doctrinis dæmoniorum,
1 Timothy 4 2 in hypocrisi loquentium mendacium, et cauteriatam habentium suam conscientiam,
1 Timothy 4 3 prohibentium nubere, abstinere a cibis, quod Deus creavit ad percipiendum cum gratiarum actione fidelibus, et iis qui cognoverunt veritatem.
1 Timothy 4 4 Quia omnis creatura Dei bona est, et nihil rejiciendum quod cum gratiarum actione percipitur :
1 Timothy 4 5 sanctificatur enim per verbum Dei, et orationem.
1 Timothy 4 6 Hæc proponens fratribus, bonus eris minister Christi Jesu enutritus verbis fidei, et bonæ doctrinæ, quam assecutus es.
1 Timothy 4 7 Ineptas autem, et aniles fabulas devita : exerce autem teipsum ad pietatem.
1 Timothy 4 8 Nam corporalis exercitatio, ad modicum utilis est : pietas autem ad omnia utilis est, promissionem habens vitæ, quæ nunc est, et futuræ.
1 Timothy 4 9 Fidelis sermo, et omni acceptione dignus.
1 Timothy 4 10 In hoc enim laboramus, et maledicimur, quia speramus in Deum vivum, qui est Salvator omnium hominum, maxime fidelium.
1 Timothy 4 11 Præcipe hæc, et doce.
1 Timothy 4 12 Nemo adolescentiam tuam contemnat : sed exemplum esto fidelium in verbo, in conversatione, in caritate, in fide, in castitate.
1 Timothy 4 13 Dum venio, attende lectioni, exhortationi, et doctrinæ.
1 Timothy 4 14 Noli negligere gratiam, quæ in te est, quæ data est tibi per prophetiam, cum impositione manuum presbyterii.
1 Timothy 4 15 Hæc meditare, in his esto : ut profectus tuus manifestus sit omnibus.
1 Timothy 4 16 Attende tibi, et doctrinæ : insta in illis. Hoc enim faciens, et teipsum salvum facies, et eos qui te audiunt.
1 Timothy 5 1 Seniorem ne increpaveris, sed obsecra ut patrem : juvenes, ut fratres :
1 Timothy 5 2 anus, ut matres : juvenculas, ut sorores in omni castitate :
1 Timothy 5 3 viduas honora, quæ vere viduæ sunt.
1 Timothy 5 4 Si qua autem vidua filios, aut nepotes habet : discat primum domum suam regere, et mutuam vicem reddere parentibus : hoc enim acceptum est coram Deo.
1 Timothy 5 5 Quæ autem vere vidua est, et desolata, speret in Deum, et instet obsecrationibus, et orationibus nocte ac die.
1 Timothy 5 6 Nam quæ in deliciis est, vivens mortua est.
1 Timothy 5 7 Et hoc præcipe, ut irreprehensibiles sint.
1 Timothy 5 8 Si quis autem suorum, et maxime domesticorum, curam non habet, fidem negavit, et est infideli deterior.
1 Timothy 5 9 Vidua eligatur non minus sexaginta annorum, quæ fuerit unius viri uxor,
1 Timothy 5 10 in operibus bonis testimonium habens, si filios educavit, si hospitio recepit, si sanctorum pedes lavit, si tribulationem patientibus subministravit, si omne opus bonum subsecuta est.
1 Timothy 5 11 Adolescentiores autem viduas devita : cum enim luxuriatæ fuerint in Christo, nubere volunt :
1 Timothy 5 12 habentes damnationem, quia primam fidem irritam fecerunt ;
1 Timothy 5 13 simul autem et otiosæ discunt circuire domos : non solum otiosæ, sed et verbosæ, et curiosæ, loquentes quæ non oportet.
1 Timothy 5 14 Volo ergo juniores nubere, filios procreare, matresfamilias esse, nullam occasionem dare adversario maledicti gratia.
1 Timothy 5 15 Jam enim quædam conversæ sunt retro Satanam.
1 Timothy 5 16 Si quis fidelis habet viduas, subministret illis, et non gravetur ecclesia : ut iis quæ vere viduæ sunt, sufficiat.
1 Timothy 5 17 Qui bene præsunt presbyteri, duplici honore digni habeantur : maxime qui laborant in verbo et doctrina.
1 Timothy 5 18 Dicit enim Scriptura : Non alligabis os bovi trituranti. Et : Dignus est operarius mercede sua.
1 Timothy 5 19 Adversus presbyterum accusationem noli recipere, nisi sub duobus aut tribus testibus.
1 Timothy 5 20 Peccantes coram omnibus argue : ut et ceteri timorem habeant.
1 Timothy 5 21 Testor coram Deo et Christo Jesu, et electis angelis, ut hæc custodias sine præjudicio, nihil faciens in alteram partem declinando.
1 Timothy 5 22 Manus cito nemini imposueris, neque communicaveris peccatis alienis. Teipsum castum custodi.
1 Timothy 5 23 Noli adhuc aquam bibere, sed modico vino utere propter stomachum tuum, et frequentes tuas infirmitates.
1 Timothy 5 24 Quorumdam hominum peccata manifesta sunt, præcedentia ad judicium : quosdam autem et subsequuntur.
1 Timothy 5 25 Similiter et facta bona, manifesta sunt : et quæ aliter se habent, abscondi non possunt.
1 Timothy 6 1 Quicumque sunt sub jugo servi, dominos suos omni honore dignos arbitrentur, ne nomen Domini et doctrina blasphemetur.
1 Timothy 6 2 Qui autem fideles habent dominos, non contemnant, quia fratres sunt : sed magis serviant, quia fideles sunt et dilecti, qui beneficii participes sunt. Hæc doce, et exhortare.
1 Timothy 6 3 Si quis aliter docet, et non acquiescit sanis sermonibus Domini nostri Jesu Christi, et ei, quæ secundum pietatem est, doctrinæ :
1 Timothy 6 4 superbus est, nihil sciens, sed languens circa quæstiones, et pugnas verborum : ex quibus oriuntur invidiæ, contentiones, blasphemiæ, suspiciones malæ,
1 Timothy 6 5 conflictationes hominum mente corruptorum, et qui veritate privati sunt, existimantium quæstum esse pietatem.
1 Timothy 6 6 Est autem quæstus magnus pietas cum sufficentia.
1 Timothy 6 7 Nihil enim intulimus in hunc mundum : haud dubium quod nec auferre quid possumus.
1 Timothy 6 8 Habentes autem alimenta, et quibus tegamur, his contenti simus.
1 Timothy 6 9 Nam qui volunt divites fieri, incidunt in tentationem, et in laqueum diaboli, et desideria multa inutilia, et nociva, quæ mergunt homines in interitum et perditionem.
1 Timothy 6 10 Radix enim omnium malorum est cupiditas : quam quidam appetentes erraverunt a fide, et inseruerunt se doloribus malis.
1 Timothy 6 11 Tu autem, o homo Dei, hæc fuge : sectare vero justitiam, pietatem, fidem, caritatem, patientiam, mansuetudinem.
1 Timothy 6 12 Certa bonum certamen fidei, apprehende vitam æternam, in qua vocatus es, et confessus bonam confessionem coram multis testibus.
1 Timothy 6 13 Præcipio tibi coram Deo, qui vivificat omnia, et Christo Jesu, qui testimonium reddidit sub Pontio Pilato, bonam confessionem,
1 Timothy 6 14 ut serves mandatum sine macula, irreprehensibile usque in adventum Domini nostri Jesu Christi,
1 Timothy 6 15 quem suis temporibus ostendet beatus et solus potens, Rex regum, et Dominus dominantium :
1 Timothy 6 16 qui solus habet immortalitatem, et lucem inhabitat inaccessibilem : quem nullus hominum vidit, sed nec videre potest : cui honor, et imperium sempiternum. Amen.
1 Timothy 6 17 Divitibus hujus sæculi præcipe non sublime sapere, neque sperare in incerto divitiarum, sed in Deo vivo (qui præstat nobis omnia abunde ad fruendum)
1 Timothy 6 18 bene agere, divites fieri in bonis operibus, facile tribuere, communicare,
1 Timothy 6 19 thesaurizare sibi fundamentum bonum in futurum, ut apprehendant veram vitam.
1 Timothy 6 20 O Timothee, depositum custodi, devitans profanas vocum novitates, et oppositiones falsi nominis scientiæ,
1 Timothy 6 21 quam quidam promittentes, circa fidem exciderunt. Gratia tecum. Amen.
2 Timothy 1 1 Paulus Apostolus Jesu Christi per voluntatem Dei, secundum promissionem vitæ, quæ est in Christo Jesu,
2 Timothy 1 2 Timotheo carissimo filio : gratia, misericordia, pax a Deo Patre, et Christo Jesu Domino nostro.
2 Timothy 1 3 Gratias ago Deo, cui servio a progenitoribus in conscientia pura, quod sine intermissione habeam tui memoriam in orationibus meis, nocte ac die
2 Timothy 1 4 desiderans te videre, memor lacrimarum tuarum, ut gaudio implear,
2 Timothy 1 5 recordationem accipiens ejus fidei, quæ est in te non ficta, quæ et habitavit primum in avia tua Loide, et matre tua Eunice, certus sum autem quod et in te.
2 Timothy 1 6 Propter quam causam admoneo te ut resuscites gratiam Dei, quæ est in te per impositionem manuum mearum.
2 Timothy 1 7 Non enim dedit nobis Deus spiritum timoris : sed virtutis, et dilectionis, et sobrietatis.
2 Timothy 1 8 Noli itaque erubescere testimonium Domini nostri, neque me vinctum ejus : sed collabora Evangelio secundum virtutem Dei :
2 Timothy 1 9 qui nos liberavit, et vocavit vocatione sua sancta, non secundum opera nostra, sed secundum propositum suum, et gratiam, quæ data est nobis in Christo Jesu ante tempora sæcularia.
2 Timothy 1 10 Manifestata est autem nunc per illuminationem Salvatoris nostri Jesu Christi, qui destruxit quidem mortem, illuminavit autem vitam, et incorruptionem per Evangelium :
2 Timothy 1 11 in quo positus sum ego prædicator, et Apostolus, et magister gentium.
2 Timothy 1 12 Ob quam causam etiam hæc patior, sed non confundor. Scio enim cui credidi, et certus sum quia potens est depositum meum servare in illum diem.
2 Timothy 1 13 Formam habe sanorum verborum, quæ a me audisti in fide, et in dilectione in Christo Jesu.
2 Timothy 1 14 Bonum depositum custodi per Spiritum Sanctum, qui habitat in nobis.
2 Timothy 1 15 Scis hoc, quod aversi sunt a me omnes, qui in Asia sunt, ex quibus est Phigellus, et Hermogenes.
2 Timothy 1 16 Det misericordiam Dominus Onesiphori domui : quia sæpe me refrigeravit, et catenam meam non erubuit :
2 Timothy 1 17 sed cum Romam venisset, sollicite me quæsivit, et invenit.
2 Timothy 1 18 Det illi Dominus invenire misericordiam a Domino in illa die. Et quanta Ephesi ministravit mihi, tu melius nosti.
2 Timothy 2 1 Tu ergo fili mi, confortare in gratia, quæ est in Christo Jesu :
2 Timothy 2 2 et quæ audisti a me per multos testes, hæc commenda fidelibus hominibus, qui idonei erant et alios docere.
2 Timothy 2 3 Labora sicut bonus miles Christi Jesu.
2 Timothy 2 4 Nemo militans Deo implicat se negotiis sæcularibus : ut ei placeat, cui se probavit.
2 Timothy 2 5 Nam et qui certat in agone, non coronatur nisi legitime certaverit.
2 Timothy 2 6 Laborantem agricolam oportet primum de fructibus percipere.
2 Timothy 2 7 Intellige quæ dico : dabit enim tibi Dominus in omnibus intellectum.
2 Timothy 2 8 Memor esto Dominum Jesum Christum resurrexisse a mortuis ex semine David, secundum Evangelium meum,
2 Timothy 2 9 in quo laboro usque ad vincula, quasi male operans : sed verbum Dei non est alligatum.
2 Timothy 2 10 Ideo omnia sustineo propter electos, ut et ipsi salutem consequantur, quæ est in Christo Jesu, cum gloria cælesti.
2 Timothy 2 11 Fidelis sermo : nam si commortui sumus, et convivemus :
2 Timothy 2 12 si sustinebimus, et conregnabimus : si negaverimus, et ille negabit nos :
2 Timothy 2 13 si non credimus, ille fidelis permanet, negare seipsum non potest.
2 Timothy 2 14 Hæc commone, testificans coram Domino. Noli contendere verbis : ad nihil enim utile est, nisi ad subversionem audientium.
2 Timothy 2 15 Sollicite cura teipsum probabilem exhibere Deo, operarium inconfusibilem, recte tractantem verbum veritatis.
2 Timothy 2 16 Profana autem et vaniloquia devita : multum enim proficiunt ad impietatem :
2 Timothy 2 17 et sermo eorum ut cancer serpit : ex quibus est Hymenæus et Philetus,
2 Timothy 2 18 qui a veritate exciderunt, dicentes resurrectionem esse jam factam, et subverterunt quorumdam fidem.
2 Timothy 2 19 Sed firmum fundamentum Dei stat, habens signaculum hoc : cognovit Dominus qui sunt ejus, et discedat ab iniquitate omnis qui nominat nomen Domini.
2 Timothy 2 20 In magna autem domo non solum sunt vasa aurea, et argentea, sed et lignea, et fictilia : et quædam quidem in honorem, quædam autem in contumeliam.
2 Timothy 2 21 Si quis ergo emundaverit se ab istis, erit vas in honorem sanctificatum, et utile Domino ad omne opus bonum paratum.
2 Timothy 2 22 Juvenilia autem desideria fuge, sectare vero justitiam, fidem, spem, caritatem, et pacem cum iis qui invocant Dominum de corde puro.
2 Timothy 2 23 Stultas autem et sine disciplina quæstiones devita : sciens quia generant lites.
2 Timothy 2 24 Servum autem Domini non oportet litigare : sed mansuetum esse ad omnes, docibilem, patientem,
2 Timothy 2 25 cum modestia corripientem eos qui resistunt veritati, nequando Deus det illis pœnitentiam ad cognoscendam veritatem,
2 Timothy 2 26 et resipiscant a diaboli laqueis, a quo captivi tenentur ad ipsius voluntatem.
2 Timothy 3 1 Hoc autem scito, quod in novissimis diebus instabunt tempora periculosa :
2 Timothy 3 2 erunt homines seipsos amantes, cupidi, elati, superbi, blasphemi, parentibus non obedientes, ingrati, scelesti,
2 Timothy 3 3 sine affectione, sine pace, criminatores, incontinentes, immites, sine benignitate,
2 Timothy 3 4 proditores, protervi, tumidi, et voluptatum amatores magis quam Dei :
2 Timothy 3 5 habentes speciem quidem pietatis, virtutem autem ejus abnegantes. Et hos devita :
2 Timothy 3 6 ex his enim sunt qui penetrant domos, et captivas ducunt mulierculas oneratas peccatis, quæ ducuntur variis desideriis :
2 Timothy 3 7 semper discentes, et numquam ad scientiam veritatis pervenientes.
2 Timothy 3 8 Quemadmodum autem Jannes et Mambres restiterunt Moysi : ita et hi resistunt veritati, homines corrupti mente, reprobi circa fidem ;
2 Timothy 3 9 sed ultra non proficient : insipientia enim eorum manifesta erit omnibus, sicut et illorum fuit.
2 Timothy 3 10 Tu autem assecutus es meam doctrinam, institutionem, propositum, fidem, longanimitatem, dilectionem, patientiam,
2 Timothy 3 11 persecutiones, passiones : qualia mihi facta sunt Antiochiæ, Iconii, et Lystris : quales persecutiones sustinui, et ex omnibus eripuit me Dominus.
2 Timothy 3 12 Et omnes, qui pie volunt vivere in Christo Jesu, persecutionem patientur.
2 Timothy 3 13 Mali autem homines et seductores proficient in pejus, errantes, et in errorem mittentes.
2 Timothy 3 14 Tu vero permane in iis quæ didicisti, et credita sunt tibi : sciens a quo didiceris :
2 Timothy 3 15 et quia ab infantia sacras litteras nosti, quæ te possunt instruere ad salutem, per fidem quæ est in Christo Jesu.
2 Timothy 3 16 Omnis Scriptura divinitus inspirata utilis est ad docendum, ad arguendum, ad corripiendum, et erudiendum in justitia :
2 Timothy 3 17 ut perfectus sit homo Dei, ad omne opus bonum instructus.
2 Timothy 4 1 Testificor coram Deo, et Jesu Christo, qui judicaturus est vivos et mortuos, per adventum ipsius, et regnum ejus :
2 Timothy 4 2 prædica verbum, insta opportune, importune : argue, obsecra, increpa in omni patientia, et doctrina.
2 Timothy 4 3 Erit enim tempus, cum sanam doctrinam non sustinebunt, sed ad sua desideria coacervabunt sibi magistros, prurientes auribus,
2 Timothy 4 4 et a veritate quidem auditum avertent, ad fabulas autem convertentur.
2 Timothy 4 5 Tu vero vigila, in omnibus labora, opus fac evangelistæ, ministerium tuum imple. Sobrius esto.
2 Timothy 4 6 Ego enim jam delibor, et tempus resolutionis meæ instat.
2 Timothy 4 7 Bonum certamen certavi, cursum consummavi, fidem servavi.
2 Timothy 4 8 In reliquo reposita est mihi corona justitiæ, quam reddet mihi Dominus in illa die, justus judex : non solum autem mihi, sed et iis, qui diligunt adventum ejus. Festina ad me venire cito.
2 Timothy 4 9 Demas enim me reliquit, diligens hoc sæculum, et abiit Thessalonicam :
2 Timothy 4 10 Crescens in Galatiam, Titus in Dalmatiam.
2 Timothy 4 11 Lucas est mecum solus. Marcum assume, et adduc tecum : est enim mihi utilis in ministerium.
2 Timothy 4 12 Tychicum autem misi Ephesum.
2 Timothy 4 13 Penulam, quam reliqui Troade apud Carpum, veniens affer tecum, et libros, maxime autem membranas.
2 Timothy 4 14 Alexander ærarius multa mala mihi ostendit : reddet illi Dominus secundum opera ejus :
2 Timothy 4 15 quem et tu devita : valde enim restitit verbis nostris.
2 Timothy 4 16 In prima mea defensione nemo mihi affuit, sed omnes me dereliquerunt : non illis imputetur.
2 Timothy 4 17 Dominus autem mihi astitit, et confortavit me, ut per me prædicatio impleatur, et audiant omnes gentes : et liberatus sum de ore leonis.
2 Timothy 4 18 Liberavit me Dominus ab omni opere malo : et salvum faciet in regnum suum cæleste, cui gloria in sæcula sæculorum. Amen.
2 Timothy 4 19 Saluta Priscam, et Aquilam, et Onesiphori domum.
2 Timothy 4 20 Erastus remansit Corinthi. Trophimum autem reliqui infirmum Mileti.
2 Timothy 4 21 Festina ante hiemem venire. Salutant te Eubulus, et Pudens, et Linus, et Claudia, et fratres omnes.
2 Timothy 4 22 Dominus Jesus Christus cum spiritu tuo. Gratia vobiscum. Amen.
Titus 1 1 Paulus servus Dei, Apostolus autem Jesu Christi secundum fidem electorum Dei, et agnitionem veritatis, quæ secundum pietatem est
Titus 1 2 in spem vitæ æternæ, quam promisit qui non mentitur, Deus, ante tempora sæcularia :
Titus 1 3 manifestavit autem temporibus suis verbum suum in prædicatione, quæ credita est mihi secundum præceptum Salvatoris nostri Dei :
Titus 1 4 Tito dilecto filio secundum communem fidem, gratia, et pax a Deo Patre, et Christo Jesu Salvatore nostro.
Titus 1 5 Hujus rei gratia reliqui te Cretæ, ut ea quæ desunt, corrigas, et constituas per civitates presbyteros, sicut et ego disposui tibi,
Titus 1 6 si quis sine crimine est, unius uxoris vir, filios habens fideles, non in accusatione luxuriæ, aut non subditos.
Titus 1 7 Oportet enim episcopum sine crimine esse, sicut Dei dispensatorem : non superbum, non iracundum, non vinolentum, non percussorem, non turpis lucri cupidum :
Titus 1 8 sed hospitalem, benignum, sobrium, justum, sanctum, continentem,
Titus 1 9 amplectentem eum, qui secundum doctrinam est, fidelem sermonem : ut potens sit exhortari in doctrina sana, et eos qui contradicunt, arguere.
Titus 1 10 Sunt enim multi etiam inobedientes, vaniloqui, et seductores : maxime qui de circumcisione sunt :
Titus 1 11 quos oportet redargui : qui universas domos subvertunt, docentes quæ non oportet, turpis lucri gratia.
Titus 1 12 Dixit quidam ex illis, proprius ipsorum propheta : Cretenses semper mendaces, malæ bestiæ, ventres pigri.
Titus 1 13 Testimonium hoc verum est. Quam ob causam increpa illos dure, ut sani sint in fide,
Titus 1 14 non intendentes judaicis fabulis, et mandatis hominum, aversantium se a veritate.
Titus 1 15 Omnia munda mundis : coinquinatis autem et infidelibus, nihil est mundum, sed inquinatæ sunt eorum et mens et conscientia.
Titus 1 16 Confitentur se nosse Deum, factis autem negant : cum sint abominati, et incredibiles, et ad omne opus bonum reprobi.
Titus 2 1 Tu autem loquere quæ decent sanam doctrinam :
Titus 2 2 senes ut sobrii sint, pudici, prudentes, sani in fide, in dilectione, in patientia :
Titus 2 3 anus similiter in habitu sancto, non criminatrices, non multo vino servientes, bene docentes :
Titus 2 4 ut prudentiam doceant adolescentulas, ut viros suos ament, filios suos diligant,
Titus 2 5 prudentes, castas, sobrias, domus curam habentes, benignas, subditas viris suis, ut non blasphemetur verbum Dei.
Titus 2 6 Juvenes similiter hortare ut sobrii sint.
Titus 2 7 In omnibus teipsum præbe exemplum bonorum operum, in doctrina, in integritate, in gravitate,
Titus 2 8 verbum sanum, irreprehensibile : ut is qui ex adverso est, vereatur, nihil habens malum dicere de nobis.
Titus 2 9 Servos dominis suis subditos esse, in omnibus placentes, non contradicentes,
Titus 2 10 non fraudantes, sed in omnibus fidem bonam ostendentes : ut doctrinam Salvatoris nostri Dei ornent in omnibus.
Titus 2 11 Apparuit enim gratia Dei Salvatoris nostri omnibus hominibus,
Titus 2 12 erudiens nos, ut abnegantes impietatem, et sæcularia desideria, sobrie, et juste, et pie vivamus in hoc sæculo,
Titus 2 13 exspectantes beatam spem, et adventum gloriæ magni Dei, et Salvatoris nostri Jesu Christi :
Titus 2 14 qui dedit semetipsum pro nobis, ut nos redimeret ab omni iniquitate, et mundaret sibi populum acceptabilem, sectatorem bonorum operum.
Titus 2 15 Hæc loquere, et exhortare, et argue cum omni imperio. Nemo te contemnat.
Titus 3 1 Admone illos principibus, et potestatibus subditos esse, dicto obedire, ad omne opus bonum paratos esse :
Titus 3 2 neminem blasphemare, non litigiosos esse, sed modestos, omnem ostendentes mansuetudinem ad omnes homines.
Titus 3 3 Eramus enim aliquando et nos insipientes, increduli, errantes, servientes desideriis, et voluptatibus variis, in malitia et invidia agentes, odibiles, odientes invicem.
Titus 3 4 Cum autem benignitas et humanitas apparuit Salvatoris nostri Dei,
Titus 3 5 non ex operibus justitiæ, quæ fecimus nos, sed secundum suam misericordiam salvos nos fecit per lavacrum regenerationis et renovationis Spiritus Sancti,
Titus 3 6 quem effudit in nos abunde per Jesum Christum Salvatorem nostrum :
Titus 3 7 ut justificati gratia ipsius, hæredes simus secundum spem vitæ æternæ.
Titus 3 8 Fidelis sermo est : et de his volo te confirmare : ut curent bonis operibus præesse qui credunt Deo. Hæc sunt bona, et utilia hominibus.
Titus 3 9 Stultas autem quæstiones, et genealogias, et contentiones, et pugnas legis devita : sunt enim inutiles, et vanæ.
Titus 3 10 Hæreticum hominem post unam et secundam correptionem devita :
Titus 3 11 sciens quia subversus est, qui ejusmodi est, et delinquit, cum sit proprio judicio condemnatus.
Titus 3 12 Cum misero ad te Artemam, aut Tychicum, festina ad me venire Nicopolim : ibi enim statui hiemare.
Titus 3 13 Zenam legisperitum et Apollo sollicite præmitte, ut nihil illis desit.
Titus 3 14 Discant autem et nostri bonis operibus præesse ad usus necessarios : ut non sint infructuosi.
Titus 3 15 Salutant te qui mecum sunt omnes : saluta eos qui nos amant in fide. Gratia Dei cum omnibus vobis. Amen.
Philemon 1 1 Paulus vinctus Christi Jesu, et Timotheus frater, Philemoni dilecto, et adjutori nostro,
Philemon 1 2 et Appiæ sorori carissimæ, et Archippo commilitoni nostro, et ecclesiæ, quæ in domo tua est.
Philemon 1 3 Gratia vobis, et pax a Deo Patre nostro, et Domino Jesu Christo.
Philemon 1 4 Gratias ago Deo meo, semper memoriam tui faciens in orationibus meis,
Philemon 1 5 audiens caritatem tuam, et fidem, quam habes in Domino Jesu, et in omnes sanctos :
Philemon 1 6 ut communicatio fidei tuæ evidens fiat in agnitione omnis operis boni, quod est in vobis in Christo Jesu.
Philemon 1 7 Gaudium enim magnum habui, et consolationem in caritate tua : quia viscera sanctorum requieverunt per te, frater.
Philemon 1 8 Propter quod multam fiduciam habens in Christo Jesu imperandi tibi quod ad rem pertinet :
Philemon 1 9 propter caritatem magis obsecro, cum sis talis, ut Paulus senex, nunc autem et vinctus Jesu Christi :
Philemon 1 10 obsecro te pro meo filio, quem genui in vinculis, Onesimo,
Philemon 1 11 qui tibi aliquando inutilis fuit, nunc autem et mihi et tibi utilis,
Philemon 1 12 quem remisi tibi. Tu autem illum, ut mea viscera, suscipe :
Philemon 1 13 quem ego volueram mecum detinere, ut pro te mihi ministraret in vinculis Evangelii :
Philemon 1 14 sine consilio autem tuo nihil volui facere, uti ne velut ex necessitate bonum tuum esset, sed voluntarium.
Philemon 1 15 Forsitan enim ideo discessit ad horam a te, ut æternum illum reciperes :
Philemon 1 16 jam non ut servum, sed pro servo carissimum fratrem, maxime mihi : quanto autem magis tibi et in carne, et in Domino ?
Philemon 1 17 Si ergo habes me socium, suscipe illum sicut me :
Philemon 1 18 si autem aliquid nocuit tibi, aut debet, hoc mihi imputa.
Philemon 1 19 Ego Paulus scripsi mea manu : ego reddam, ut non dicam tibi, quod et teipsum mihi debes :
Philemon 1 20 ita, frater. Ego te fruar in Domino : refice viscera mea in Domino.
Philemon 1 21 Confidens in obedientia tua scripsi tibi : sciens quoniam et super id, quod dico, facies.
Philemon 1 22 Simul autem et para mihi hospitium : nam spero per orationes vestras donari me vobis.
Philemon 1 23 Salutat te Epaphras concaptivus meus in Christo Jesu,
Philemon 1 24 Marcus, Aristarchus, Demas, et Lucas, adjutores mei.
Philemon 1 25 Gratia Domini nostri Jesu Christi cum spiritu vestro. Amen.
Hebrews 1 1 Multifariam, multisque modis olim Deus loquens patribus in prophetis :
Hebrews 1 2 novissime, diebus istis locutus est nobis in Filio, quem constituit hæredem universorum, per quem fecit et sæcula :
Hebrews 1 3 qui cum sit splendor gloriæ, et figura substantiæ ejus, portansque omnia verbo virtutis suæ, purgationem peccatorum faciens, sedet ad dexteram majestatis in excelsis :
Hebrews 1 4 tanto melior angelis effectus, quanto differentius præ illis nomen hæreditavit.
Hebrews 1 5 Cui enim dixit aliquando angelorum : Filius meus es tu, ego hodie genui te ? Et rursum : Ego ero illi in patrem, et ipse erit mihi in filium ?
Hebrews 1 6 Et cum iterum introducit primogenitum in orbem terræ, dicit : Et adorent eum omnes angeli Dei.
Hebrews 1 7 Et ad angelos quidem dicit : Qui facit angelos suos spiritus, et ministros suos flammam ignis.
Hebrews 1 8 Ad Filium autem : Thronus tuus Deus in sæculum sæculi : virga æquitatis, virga regni tui.
Hebrews 1 9 Dilexisti justitiam, et odisti iniquitatem : propterea unxit te Deus, Deus tuus, oleo exultationis præ participibus tuis.
Hebrews 1 10 Et : Tu in principio Domine terram fundasti : et opera manuum tuarum sunt cæli.
Hebrews 1 11 Ipsi peribunt, tu autem permanebis, et omnes ut vestimentum veterascent :
Hebrews 1 12 et velut amictum mutabis eos, et mutabuntur : tu autem idem ipse es, et anni tui non deficient.
Hebrews 1 13 Ad quem autem angelorum dixit aliquando : Sede a dextris meis, quoadusque ponam inimicos tuos scabellum pedum tuorum ?
Hebrews 1 14 Nonne omnes sunt administratorii spiritus, in ministerium missi propter eos, qui hæreditatem capient salutis ?
Hebrews 2 1 Propterea abundantius oportet observare nos ea quæ audivimus, ne forte pereffluamus.
Hebrews 2 2 Si enim qui per angelos dictus est sermo, factus est firmus, et omnis prævaricatio, et inobedientia accepit justam mercedis retributionem :
Hebrews 2 3 quomodo nos effugiemus si tantam neglexerimus salutem ? quæ cum initium accepisset enarrari per Dominum ab eis, qui audierunt, in nos confirmata est,
Hebrews 2 4 contestante Deo signis et portentis, et variis virtutibus, et Spiritus Sancti distributionibus secundum suam voluntatem.
Hebrews 2 5 Non enim angelis subjecit Deus orbem terræ futurum, de quo loquimur.
Hebrews 2 6 Testatus est autem in quodam loco quis, dicens : Quid est homo quod memor es ejus, aut filius hominis quoniam visitas eum ?
Hebrews 2 7 Minuisti eum paulo minus ab angelis : gloria et honore coronasti eum : et constituisti eum super opera manuum tuarum.
Hebrews 2 8 Omnia subjecisti sub pedibus ejus. In eo enim quod omnia ei subjecit, nihil dimisit non subjectum ei. Nunc autem necdum videmus omnia subjecta ei.
Hebrews 2 9 Eum autem, qui modico quam angeli minoratus est, videmus Jesum propter passionem mortis, gloria et honore coronatum : ut, gratia Dei, pro omnibus gustaret mortem.
Hebrews 2 10 Decebat enim eum, propter quem omnia, et per quem omnia, qui multos filios in gloriam adduxerat, auctorem salutis eorum per passionem consummare.
Hebrews 2 11 Qui enim sanctificat, et qui sanctificantur, ex uno omnes. Propter quam causam non confunditur fratres eos vocare, dicens :
Hebrews 2 12 Nuntiabo nomen tuum fratribus meis : in medio ecclesiæ laudabo te.
Hebrews 2 13 Et iterum : Ego ero fidens in eum. Et iterum : Ecce ego, et pueri mei, quos dedit mihi Deus.
Hebrews 2 14 Quia ergo pueri communicaverunt carni, et sanguini, et ipse similiter participavit eisdem : ut per mortem destrueret eum qui habebat mortis imperium, id est, diabolum :
Hebrews 2 15 et liberaret eos qui timore mortis per totam vitam obnoxii erant servituti.
Hebrews 2 16 Nusquam enim angelos apprehendit, sed semen Abrahæ apprehendit.
Hebrews 2 17 Unde debuit per omnia fratribus similari, ut misericors fieret, et fidelis pontifex ad Deum, ut repropitiaret delicta populi.
Hebrews 2 18 In eo enim, in quo passus est ipse et tentatus, potens est et eis, qui tentantur, auxiliari.
Hebrews 3 1 Unde, fratres sancti, vocationis cælestis participes, considerate Apostolum, et pontificem confessionis nostræ Jesum :
Hebrews 3 2 qui fidelis est ei, qui fecit illum, sicut et Moyses in omni domo ejus.
Hebrews 3 3 Amplioris enim gloriæ iste præ Moyse dignus est habitus, quanto ampliorem honorem habet domus, qui fabricavit illam.
Hebrews 3 4 Omnis namque domus fabricatur ab aliquo : qui autem omnia creavit, Deus est.
Hebrews 3 5 Et Moyses quidem fidelis erat in tota domo ejus tamquam famulus, in testimonium eorum, quæ dicenda erant :
Hebrews 3 6 Christus vero tamquam filius in domo sua : quæ domus sumus nos, si fiduciam, et gloriam spei usque ad finem, firmam retineamus.
Hebrews 3 7 Quapropter sicut dicit Spiritus Sanctus : Hodie si vocem ejus audieritis,
Hebrews 3 8 nolite obdurare corda vestra, sicut in exacerbatione secundum diem tentationis in deserto,
Hebrews 3 9 ubi tentaverunt me patres vestri : probaverunt, et viderunt opera mea
Hebrews 3 10 quadraginta annis : propter quod infensus fui generationi huic, et dixi : Semper errant corde. Ipsi autem non cognoverunt vias meas,
Hebrews 3 11 sicut juravi in ira mea : Si introibunt in requiem meam.
Hebrews 3 12 Videte fratres, ne forte sit in aliquo vestrum cor malum incredulitatis, discedendi a Deo vivo :
Hebrews 3 13 sed adhortamini vosmetipsos per singulos dies, donec hodie cognominatur, ut non obduretur quis ex vobis fallacia peccati.
Hebrews 3 14 Participes enim Christi effecti sumus, si tamen initium substantiæ ejus usque ad finem firmum retineamus.
Hebrews 3 15 Dum dicitur : Hodie si vocem ejus audieritis, nolite obdurare corda vestra, quemadmodum in illa exacerbatione.
Hebrews 3 16 Quidam enim audientes exacerbaverunt : sed non universi qui profecti sunt ex Ægypto per Moysen.
Hebrews 3 17 Quibus autem infensus est quadraginta annis ? nonne illis qui peccaverunt, quorum cadavera prostrata sunt in deserto ?
Hebrews 3 18 Quibus autem juravit non introire in requiem ipsius, nisi illis qui increduli fuerunt ?
Hebrews 3 19 Et videmus, quia non potuerunt introire propter incredulitatem.
Hebrews 4 1 Timeamus ergo ne forte relicta pollicitatione introëundi in requiem ejus, existimetur aliquis ex vobis deesse.
Hebrews 4 2 Etenim et nobis nuntiatum est, quemadmodum et illis : sed non profuit illis sermo auditus, non admistus fidei ex iis quæ audierunt.
Hebrews 4 3 Ingrediemur enim in requiem, qui credidimus : quemadmodum dixit : Sicut juravi in ira mea : Si introibunt in requiem meam : et quidem operibus ab institutione mundi perfectis.
Hebrews 4 4 Dixit enim in quodam loco de die septima sic : Et requievit Deus die septima ab omnibus operibus suis.
Hebrews 4 5 Et in isto rursum : Si introibunt in requiem meam.
Hebrews 4 6 Quoniam ergo superest introire quosdam in illam, et ii, quibus prioribus annuntiatum est, non introierunt propter incredulitatem :
Hebrews 4 7 iterum terminat diem quemdam, Hodie, in David dicendo, post tantum temporis, sicut supra dictum est : Hodie si vocem ejus audieritis, nolite obdurare corda vestra.
Hebrews 4 8 Nam si eis Jesus requiem præstitisset, numquam de alia loqueretur, posthac, die.
Hebrews 4 9 Itaque relinquitur sabbatismus populo Dei.
Hebrews 4 10 Qui enim ingressus est in requiem ejus, etiam ipse requievit ab operibus suis, sicut a suis Deus.
Hebrews 4 11 Festinemus ergo ingredi in illam requiem : ut ne in idipsum quis incidat incredulitatis exemplum.
Hebrews 4 12 Vivus est enim sermo Dei, et efficax et penetrabilior omni gladio ancipiti : et pertingens usque ad divisionem animæ ac spiritus : compagum quoque ac medullarum, et discretor cogitationum et intentionum cordis.
Hebrews 4 13 Et non est ulla creatura invisibilis in conspectu ejus : omnia autem nuda et aperta sunt oculis ejus, ad quem nobis sermo.
Hebrews 4 14 Habentes ergo pontificem magnum qui penetravit cælos, Jesum Filium Dei, teneamus confessionem.
Hebrews 4 15 Non enim habemus pontificem qui non possit compati infirmitatibus nostris : tentatum autem per omnia pro similitudine absque peccato.
Hebrews 4 16 Adeamus ergo cum fiducia ad thronum gratiæ : ut misericordiam consequamur, et gratiam inveniamus in auxilio opportuno.
Hebrews 5 1 Omnis namque pontifex ex hominibus assumptus, pro hominibus constituitur in iis quæ sunt ad Deum, ut offerat dona, et sacrificia pro peccatis :
Hebrews 5 2 qui condolere possit iis qui ignorant et errant : quoniam et ipse circumdatus est infirmitate :
Hebrews 5 3 et propterea debet, quemadmodum pro populo, ita etiam et pro semetipso offerre pro peccatis.
Hebrews 5 4 Nec quisquam sumit sibi honorem, sed qui vocatur a Deo, tamquam Aaron.
Hebrews 5 5 Sic et Christus non semetipsum clarificavit ut pontifex fieret : sed qui locutus est ad eum : Filius meus es tu, ego hodie genui te.
Hebrews 5 6 Quemadmodum et in alio loco dicit : Tu es sacerdos in æternum, secundum ordinem Melchisedech.
Hebrews 5 7 Qui in diebus carnis suæ preces, supplicationesque ad eum qui possit illum salvum facere a morte cum clamore valido, et lacrimis offerens, exauditus est pro sua reverentia.
Hebrews 5 8 Et quidem cum esset Filius Dei, didicit ex iis, quæ passus est, obedientiam :
Hebrews 5 9 et consummatus, factus est omnibus obtemperantibus sibi, causa salutis æternæ,
Hebrews 5 10 appellatus a Deo pontifex juxta ordinem Melchisedech.
Hebrews 5 11 De quo nobis grandis sermo, et ininterpretabilis ad dicendum : quoniam imbecilles facti estis ad audiendum.
Hebrews 5 12 Etenim cum deberetis magistri esse propter tempus, rursum indigetis ut vos doceamini quæ sint elementa exordii sermonum Dei : et facti estis quibus lacte opus sit, non solido cibo.
Hebrews 5 13 Omnis enim, qui lactis est particeps, expers est sermonis justitiæ : parvulus enim est.
Hebrews 5 14 Perfectorum autem est solidus cibus : eorum, qui pro consuetudine exercitatos habent sensus ad discretionem boni ac mali.
Hebrews 6 1 Quapropter intermittentes inchoationis Christi sermonem, ad perfectiora feramur, non rursum jacientes fundamentum pœnitentiæ ab operibus mortuis, et fidei ad Deum,
Hebrews 6 2 baptismatum doctrinæ, impositionis quoque manuum, ac resurrectionis mortuorum, et judicii æterni.
Hebrews 6 3 Et hoc faciemus, si quidem permiserit Deus.
Hebrews 6 4 Impossibile est enim eos qui semel sunt illuminati, gustaverunt etiam donum cæleste, et participes facti sunt Spiritus Sancti,
Hebrews 6 5 gustaverunt nihilominus bonum Dei verbum, virtutesque sæculi venturi,
Hebrews 6 6 et prolapsi sunt ; rursus renovari ad pœnitentiam, rursum crucifigentes sibimetipsis Filium Dei, et ostentui habentes.
Hebrews 6 7 Terra enim sæpe venientem super se bibens imbrem, et generans herbam opportunam illis, a quibus colitur, accipit benedictionem a Deo :
Hebrews 6 8 proferens autem spinas ac tribulos, reproba est, et maledicto proxima : cujus consummatio in combustionem.
Hebrews 6 9 Confidimus autem de vobis dilectissimi meliora, et viciniora saluti : tametsi ita loquimur.
Hebrews 6 10 Non enim injustus Deus, ut obliviscatur operis vestri, et dilectionis, quam ostendistis in nomine ipsius, qui ministrastis sanctis, et ministratis.
Hebrews 6 11 Cupimus autem unumquemque vestrum eamdem ostentare sollicitudinem ad expletionem spei usque in finem :
Hebrews 6 12 ut non segnes efficiamini, verum imitatores eorum, qui fide, et patientia hæreditabunt promissiones.
Hebrews 6 13 Abrahæ namque promittens Deus, quoniam neminem habuit, per quem juraret, majorem, juravit per semetipsum,
Hebrews 6 14 dicens : Nisi benedicens benedicam te, et multiplicans multiplicabo te.
Hebrews 6 15 Et sic longanimiter ferens, adeptus est repromissionem.
Hebrews 6 16 Homines enim per majorem sui jurant : et omnis controversiæ eorum finis, ad confirmationem, est juramentum.
Hebrews 6 17 In quo abundantius volens Deus ostendere pollicitationis hæredibus, immobilitatem consilii sui, interposuit jusjurandum :
Hebrews 6 18 ut per duas res immobiles, quibus impossibile est mentiri Deum, fortissimum solatium habeamus, qui confugimus ad tenendam propositam spem,
Hebrews 6 19 quam sicut anchoram habemus animæ tutam ac firmam, et incedentem usque ad interiora velaminis,
Hebrews 6 20 ubi præcursor pro nobis introivit Jesus, secundum ordinem Melchisedech pontifex factus in æternum.
Hebrews 7 1 Hic enim Melchisedech, rex Salem, sacerdos Dei summi, qui obviavit Abrahæ regresso a cæde regum, et benedixit ei :
Hebrews 7 2 cui et decimas omnium divisit Abraham : primum quidem qui interpretatur rex justitiæ : deinde autem et rex Salem, quod est, rex pacis,
Hebrews 7 3 sine patre, sine matre, sine genealogia, neque initium dierum, neque finem vitæ habens, assimilatus autem Filio Dei, manet sacerdos in perpetuum.
Hebrews 7 4 Intuemini autem quantus sit hic, cui et decimas dedit de præcipuis Abraham patriarcha.
Hebrews 7 5 Et quidem de filiis Levi sacerdotium accipientes, mandatum habent decimas sumere a populo secundum legem, id est, a fratribus suis : quamquam et ipsi exierint de lumbis Abrahæ.
Hebrews 7 6 Cujus autem generatio non annumeratur in eis, decimas sumpsit ab Abraham, et hunc, qui habebat repromissiones, benedixit.
Hebrews 7 7 Sine ulla autem contradictione, quod minus est, a meliore benedicitur.
Hebrews 7 8 Et hic quidem, decimas morientes homines accipiunt : ibi autem contestatur, quia vivit.
Hebrews 7 9 Et (ut ita dictum sit) per Abraham, et Levi, qui decimas accepit, decimatus est :
Hebrews 7 10 adhuc enim in lumbis patris erat, quando obviavit ei Melchisedech.
Hebrews 7 11 Si ergo consummatio per sacerdotium Leviticum erat (populus enim sub ipso legem accepit) quid adhuc necessarium fuit secundum ordinem Melchisedech, alium surgere sacerdotem, et non secundum ordinem Aaron dici ?
Hebrews 7 12 Translato enim sacerdotio, necesse erat ut et legis translatio fiat.
Hebrews 7 13 In quo enim hæc dicuntur, de alia tribu est, de qua nullus altari præsto fuit.
Hebrews 7 14 Manifestum est enim quod ex Juda ortus sit Dominus noster : in qua tribu nihil de sacerdotibus Moyses locutus est.
Hebrews 7 15 Et amplius adhuc manifestum est : si secundum similitudinem Melchisedech exsurgat alius sacerdos,
Hebrews 7 16 qui non secundum legem mandati carnalis factus est, sed secundum virtutem vitæ insolubilis.
Hebrews 7 17 Contestatur enim : Quoniam tu es sacerdos in æternum, secundum ordinem Melchisedech.
Hebrews 7 18 Reprobatio quidem fit præcedentis mandati, propter infirmitatem ejus, et inutilitatem :
Hebrews 7 19 nihil enim ad perfectum adduxit lex : introductio vero melioris spei, per quam proximamus ad Deum.
Hebrews 7 20 Et quantum est non sine jurejurando (alii quidem sine jurejurando sacerdotes facti sunt,
Hebrews 7 21 hic autem cum jurejurando per eum, qui dixit ad illum : Juravit Dominus, et non pœnitebit eum : tu es sacerdos in æternum) :
Hebrews 7 22 in tantum melioris testamenti sponsor factus est Jesus.
Hebrews 7 23 Et alii quidem plures facti sunt sacerdotes, idcirco quod morte prohiberentur permanere :
Hebrews 7 24 hic autem eo quod maneat in æternum, sempiternum habet sacerdotium.
Hebrews 7 25 Unde et salvare in perpetuum potest accedentes per semetipsum ad Deum : semper vivens ad interpellandum pro nobis.
Hebrews 7 26 Talis enim decebat ut nobis esset pontifex, sanctus, innocens, impollutus, segregatus a peccatoribus, et excelsior cælis factus :
Hebrews 7 27 qui non habet necessitatem quotidie, quemadmodum sacerdotes, prius pro suis delictis hostias offerre, deinde pro populi : hoc enim fecit semel, seipsum offerendo.
Hebrews 7 28 Lex enim homines constituit sacerdotes infirmitatem habentes : sermo autem jurisjurandi, qui post legem est, Filium in æternum perfectum.
Hebrews 8 1 Capitulum autem super ea quæ dicuntur : Talem habemus pontificem, qui consedit in dextera sedis magnitudinis in cælis,
Hebrews 8 2 sanctorum minister, et tabernaculi veri, quod fixit Dominus, et non homo.
Hebrews 8 3 Omnis enim pontifex ad offerendum munera, et hostias constituitur : unde necesse est et hunc habere aliquid, quod offerat.
Hebrews 8 4 Si ergo esset super terram, nec esset sacerdos : cum essent qui offerent secundum legem munera,
Hebrews 8 5 qui exemplari, et umbræ deserviunt cælestium. Sicut responsum est Moysi, cum consummaret tabernaculum : Vide (inquit) omnia facito secundum exemplar, quod tibi ostensum est in monte.
Hebrews 8 6 Nunc autem melius sortitus est ministerium, quanto et melioris testamenti mediator est, quod in melioribus repromissionibus sancitum est.
Hebrews 8 7 Nam si illud prius culpa vacasset, non utique secundi locus inquireretur.
Hebrews 8 8 Vituperans enim eos dicit : Ecce dies venient, dicit Dominus : et consummabo super domum Israël, et super domum Juda, testamentum novum,
Hebrews 8 9 non secundum testamentum quod feci patribus eorum in die qua apprehendi manum eorum ut educerem illos de terra Ægypti : quoniam ipsi non permanserunt in testamento meo : et ego neglexi eos, dicit Dominus.
Hebrews 8 10 Quia hoc est testamentum quod disponam domui Israël post dies illos, dicit Dominus : dando leges meas in mentem eorum, et in corde eorum superscribam eas : et ero eis in Deum, et ipsi erunt mihi in populum :
Hebrews 8 11 et non docebit unusquisque proximum suum, et unusquisque fratrem suum, dicens : Cognosce Dominum : quoniam omnes scient me a minore usque ad majorem eorum :
Hebrews 8 12 quia propitius ero iniquitatibus eorum, et peccatorum eorum jam non memorabor.
Hebrews 8 13 Dicendo autem novum : veteravit prius. Quod autem antiquatur, et senescit, prope interitum est.
Hebrews 9 1 Habuit quidem et prius justificationes culturæ, et Sanctum sæculare.
Hebrews 9 2 Tabernaculum enim factum est primum, in quo erant candelabra, et mensa, et propositio panum, quæ dicitur Sancta.
Hebrews 9 3 Post velamentum autem secundum, tabernaculum, quod dicitur Sancta sanctorum :
Hebrews 9 4 aureum habens thuribulum, et arcam testamenti circumtectam ex omni parte auro, in qua urna aurea habens manna, et virga Aaron, quæ fronduerat, et tabulæ testamenti,
Hebrews 9 5 superque eam erant cherubim gloriæ obumbrantia propitiatorium : de quibus non est modo dicendum per singula.
Hebrews 9 6 His vero ita compositis, in priori quidem tabernaculo semper introibant sacerdotes, sacrificiorum officia consummantes :
Hebrews 9 7 in secundo autem semel in anno solus pontifex non sine sanguine, quem offert pro sua et populi ignorantia :
Hebrews 9 8 hoc significante Spiritu Sancto, nondum propalatam esse sanctorum viam, adhuc priore tabernaculo habente statum :
Hebrews 9 9 quæ parabola est temporis instantis : juxta quam munera, et hostiæ offeruntur, quæ non possunt juxta conscientiam perfectum facere servientem, solummodo in cibis, et in potibus,
Hebrews 9 10 et variis baptismatibus, et justitiis carnis usque ad tempus correctionis impositis.
Hebrews 9 11 Christus autem assistens pontifex futurorum bonorum, per amplius et perfectius tabernaculum, non manufactum, id est, non hujus creationis :
Hebrews 9 12 neque per sanguinem hircorum aut vitulorum, sed per proprium sanguinem introivit semel in Sancta, æterna redemptione inventa.
Hebrews 9 13 Si enim sanguis hircorum et taurorum, et cinis vitulæ aspersus inquinatos sanctificat ad emundationem carnis :
Hebrews 9 14 quanto magis sanguis Christi, qui per Spiritum Sanctum semetipsum obtulit immaculatum Deo, emundabit conscientiam nostram ab operibus mortuis, ad serviendum Deo viventi ?
Hebrews 9 15 Et ideo novi testamenti mediator est : ut morte intercedente, in redemptionem earum prævaricationum, quæ erant sub priori testamento, repromissionem accipiant qui vocati sunt æternæ hæreditatis.
Hebrews 9 16 Ubi enim testamentum est, mors necesse est intercedat testatoris.
Hebrews 9 17 Testamentum enim in mortuis confirmatum est : alioquin nondum valet, dum vivit qui testatus est.
Hebrews 9 18 Unde nec primum quidem sine sanguine dedicatum est.
Hebrews 9 19 Lecto enim omni mandato legis a Moyse universo populo, accipiens sanguinem vitulorum et hircorum cum aqua, et lana coccinea, et hyssopo, ipsum quoque librum, et omnem populum aspersit,
Hebrews 9 20 dicens : Hic sanguis testamenti, quod mandavit ad vos Deus.
Hebrews 9 21 Etiam tabernaculum et omnia vasa ministerii sanguine similiter aspersit.
Hebrews 9 22 Et omnia pene in sanguine secundum legem mundantur : et sine sanguinis effusione non fit remissio.
Hebrews 9 23 Necesse est ergo exemplaria quidem cælestium his mundari : ipsa autem cælestia melioribus hostiis quam istis.
Hebrews 9 24 Non enim in manufacta Sancta Jesus introivit exemplaria verorum : sed in ipsum cælum, ut appareat nunc vultui Dei pro nobis :
Hebrews 9 25 neque ut sæpe offerat semetipsum, quemadmodum pontifex intrat in Sancta per singulos annos in sanguine alieno :
Hebrews 9 26 alioquin oportebat eum frequenter pati ab origine mundi : nunc autem semel in consummatione sæculorum, ad destitutionem peccati, per hostiam suam apparuit.
Hebrews 9 27 Et quemadmodum statutum est hominibus semel mori, post hoc autem judicium :
Hebrews 9 28 sic et Christus semel oblatus est ad multorum exhaurienda peccata : secundo sine peccato apparebit exspectantibus se, in salutem.
Hebrews 10 1 Umbram enim habens lex futurorum bonorum, non ipsam imaginem rerum : per singulos annos, eisdem ipsis hostiis quas offerunt indesinenter, numquam potest accedentes perfectos facere :
Hebrews 10 2 alioquin cessassent offerri : ideo quod nullam haberent ultra conscientiam peccati, cultores semel mundati :
Hebrews 10 3 sed in ipsis commemoratio peccatorum per singulos annos fit.
Hebrews 10 4 Impossibile enim est sanguine taurorum et hircorum auferri peccata.
Hebrews 10 5 Ideo ingrediens mundum dicit : Hostiam et oblationem noluisti : corpus autem aptasti mihi :
Hebrews 10 6 holocautomata pro peccato non tibi placuerunt.
Hebrews 10 7 Tunc dixi : Ecce venio : in capite libri scriptum est de me : Ut faciam, Deus, voluntatem tuam.
Hebrews 10 8 Superius dicens : Quia hostias, et oblationes, et holocautomata pro peccato noluisti, nec placita sunt tibi, quæ secundum legem offeruntur,
Hebrews 10 9 tunc dixi : Ecce venio, ut faciam, Deus, voluntatem tuam : aufert primum, ut sequens statuat.
Hebrews 10 10 In qua voluntate sanctificati sumus per oblationem corporis Jesu Christi semel.
Hebrews 10 11 Et omnis quidem sacerdos præsto est quotidie ministrans, et easdem sæpe offerens hostias, quæ numquam possunt auferre peccata :
Hebrews 10 12 hic autem unam pro peccatis offerens hostiam, in sempiternum sedet in dextera Dei,
Hebrews 10 13 de cetero exspectans donec ponantur inimici ejus scabellum pedum ejus.
Hebrews 10 14 Una enim oblatione, consummavit in sempiternum sanctificatos.
Hebrews 10 15 Contestatur autem nos et Spiritus Sanctus. Postquam enim dixit :
Hebrews 10 16 Hoc autem testamentum, quod testabor ad illos post dies illos, dicit Dominus, dando leges meas in cordibus eorum, et in mentibus eorum superscribam eas :
Hebrews 10 17 et peccatorum, et iniquitatum eorum jam non recordabor amplius.
Hebrews 10 18 Ubi autem horum remissio : jam non est oblatio pro peccato.
Hebrews 10 19 Habentes itaque, fratres, fiduciam in introitu sanctorum in sanguine Christi,
Hebrews 10 20 quam initiavit nobis viam novam, et viventem per velamen, id est, carnem suam,
Hebrews 10 21 et sacerdotem magnum super domum Dei :
Hebrews 10 22 accedamus cum vero corde in plenitudine fidei, aspersi corda a conscientia mala, et abluti corpus aqua munda,
Hebrews 10 23 teneamus spei nostræ confessionem indeclinabilem (fidelis enim est qui repromisit),
Hebrews 10 24 et consideremus invicem in provocationem caritatis, et bonorum operum :
Hebrews 10 25 non deserentes collectionem nostram, sicut consuetudinis est quibusdam, sed consolantes, et tanto magis quanto videritis appropinquantem diem.
Hebrews 10 26 Voluntarie enim peccantibus nobis post acceptam notitiam veritatis, jam non relinquitur pro peccatis hostia,
Hebrews 10 27 terribilis autem quædam exspectatio judicii, et ignis æmulatio, quæ consumptura est adversarios.
Hebrews 10 28 Irritam quis faciens legem Moysi, sine ulla miseratione duobus vel tribus testibus moritur :
Hebrews 10 29 quanto magis putatis deteriora mereri supplicia qui Filium Dei conculcaverit, et sanguinem testamenti pollutum duxerit, in quo sanctificatus est, et spiritui gratiæ contumeliam fecerit ?
Hebrews 10 30 Scimus enim qui dixit : Mihi vindicta, et ego retribuam. Et iterum : Quia judicabit Dominus populum suum.
Hebrews 10 31 Horrendum est incidere in manus Dei viventis.
Hebrews 10 32 Rememoramini autem pristinos dies, in quibus illuminati, magnum certamen sustinuistis passionum :
Hebrews 10 33 et in altero quidem opprobriis et tribulationibus spectaculum facti : in altero autem socii taliter conversantium effecti.
Hebrews 10 34 Nam et vinctis compassi estis, et rapinam bonorum vestrorum cum gaudio suscepistis, cognoscentes vos habere meliorem et manentem substantiam.
Hebrews 10 35 Nolite itaque amittere confidentiam vestram, quæ magnam habet remunerationem.
Hebrews 10 36 Patientia enim vobis necessaria est : ut voluntatem Dei facientes, reportetis promissionem.
Hebrews 10 37 Adhuc enim modicum aliquantulum, qui venturus est, veniet, et non tardabit.
Hebrews 10 38 Justus autem meus ex fide vivit : quod si subtraxerit se, non placebit animæ meæ.
Hebrews 10 39 Nos autem non sumus subtractionis filii in perditionem, sed fidei in acquisitionem animæ.
Hebrews 11 1 Est autem fides sperandarum substantia rerum, argumentum non apparentium.
Hebrews 11 2 In hac enim testimonium consecuti sunt senes.
Hebrews 11 3 Fide intelligimus aptata esse sæcula verbo Dei : ut ex invisibilibus visibilia fierent.
Hebrews 11 4 Fide plurimam hostiam Abel, quam Cain, obtulit Deo, per quam testimonium consecutus est esse justus, testimonium perhibente muneribus ejus Deo, et per illam defunctus adhuc loquitur.
Hebrews 11 5 Fide Henoch translatus est ne videret mortem, et non inveniebatur, quia transtulit illum Deus : ante translationem enim testimonium habuit placuisse Deo.
Hebrews 11 6 Sine fide autem impossibile est placere Deo. Credere enim oportet accedentem ad Deum quia est, et inquirentibus se remunerator sit.
Hebrews 11 7 Fide Noë responso accepto de iis quæ adhuc non videbantur, metuens aptavit arcam in salutem domus suæ, per quam damnavit mundum : et justitiæ, quæ per fidem est, hæres est institutus.
Hebrews 11 8 Fide qui vocatur Abraham obedivit in locum exire, quem accepturus erat in hæreditatem : et exiit, nesciens quo iret.
Hebrews 11 9 Fide demoratus est in terra repromissionis, tamquam in aliena, in casulis habitando cum Isaac et Jacob cohæredibus repromissionis ejusdem.
Hebrews 11 10 Exspectabat enim fundamenta habentem civitatem : cujus artifex et conditor Deus.
Hebrews 11 11 Fide et ipsa Sara sterilis virtutem in conceptionem seminis accepit, etiam præter tempus ætatis : quoniam fidelem credidit esse eum qui repromiserat.
Hebrews 11 12 Propter quod et ab uno orti sunt (et hoc emortuo) tamquam sidera cæli in multitudinem, et sicut arena, quæ est ad oram maris, innumerabilis.
Hebrews 11 13 Juxta fidem defuncti sunt omnes isti, non acceptis repromissionibus, sed a longe eas aspicientes, et salutantes, et confitentes quia peregrini et hospites sunt super terram.
Hebrews 11 14 Qui enim hæc dicunt, significant se patriam inquirere.
Hebrews 11 15 Et si quidem ipsius meminissent de qua exierunt, habebant utique tempus revertendi :
Hebrews 11 16 nunc autem meliorem appetunt, id est, cælestem. Ideo non confunditur Deus vocari Deus eorum : paravit enim illis civitatem.
Hebrews 11 17 Fide obtulit Abraham Isaac, cum tentaretur, et unigenitum offerebat, qui susceperat repromissiones :
Hebrews 11 18 ad quem dictum est : Quia in Isaac vocabitur tibi semen :
Hebrews 11 19 arbitrans quia et a mortuis suscitare potens est Deus : unde eum et in parabolam accepit.
Hebrews 11 20 Fide et de futuris benedixit Isaac Jacob et Esau.
Hebrews 11 21 Fide Jacob, moriens, singulos filiorum Joseph benedixit : et adoravit fastigium virgæ ejus.
Hebrews 11 22 Fide Joseph, moriens, de profectione filiorum Israël memoratus est, et de ossibus suis mandavit.
Hebrews 11 23 Fide Moyses, natus, occultatus est mensibus tribus a parentibus suis, eo quod vidissent elegantem infantem, et non timuerunt regis edictum.
Hebrews 11 24 Fide Moyses grandis factus negavit se esse filium filiæ Pharaonis,
Hebrews 11 25 magis eligens affligi cum populo Dei, quam temporalis peccati habere jucunditatem,
Hebrews 11 26 majores divitias æstimans thesauro Ægyptiorum, improperium Christi : aspiciebat enim in remunerationem.
Hebrews 11 27 Fide reliquit Ægyptum, non veritus animositatem regis : invisibilem enim tamquam videns sustinuit.
Hebrews 11 28 Fide celebravit Pascha, et sanguinis effusionem : ne qui vastabat primitiva, tangeret eos.
Hebrews 11 29 Fide transierunt mare Rubrum tamquam per aridam terram : quod experti Ægyptii, devorati sunt.
Hebrews 11 30 Fide muri Jericho corruerunt, circuitu dierum septem.
Hebrews 11 31 Fide Rahab meretrix non periit cum incredulis, excipiens exploratores cum pace.
Hebrews 11 32 Et quid adhuc dicam ? deficiet enim me tempus enarrantem de Gedeon, Barac, Samson, Jephte, David, Samuel, et prophetis :
Hebrews 11 33 qui per fidem vicerunt regna, operati sunt justitiam, adepti sunt repromissiones, obturaverunt ora leonum,
Hebrews 11 34 extinxerunt impetum ignis, effugerunt aciem gladii, convaluerunt de infirmitate, fortes facti sunt in bello, castra verterunt exterorum :
Hebrews 11 35 acceperunt mulieres de resurrectione mortuos suos : alii autem distenti sunt non suscipientes redemptionem ut meliorem invenirent resurrectionem.
Hebrews 11 36 Alii vero ludibria, et verbera experti, insuper et vincula, et carceres :
Hebrews 11 37 lapidati sunt, secti sunt, tentati sunt, in occisione gladii mortui sunt, circuierunt in melotis, in pellibus caprinis, egentes, angustiati, afflicti :
Hebrews 11 38 quibus dignus non erat mundus : in solitudinibus errantes, in montibus, in speluncis, et in cavernis terræ.
Hebrews 11 39 Et hi omnes testimonio fidei probati, non acceperunt repromissionem,
Hebrews 11 40 Deo pro nobis melius aliquid providente, ut non sine nobis consummarentur.
Hebrews 12 1 Ideoque et nos tantam habentes impositam nubem testium, deponentes omne pondus, et circumstans nos peccatum, per patientiam curramus ad propositum nobis certamen :
Hebrews 12 2 aspicientes in auctorem fidei, et consummatorem Jesum, qui proposito sibi gaudio sustinuit crucem, confusione contempta, atque in dextera sedis Dei sedet.
Hebrews 12 3 Recogitate enim eum qui talem sustinuit a peccatoribus adversum semetipsum contradictionem : ut ne fatigemini, animis vestris deficientes.
Hebrews 12 4 Nondum enim usque ad sanguinem restitistis, adversus peccatum repugnantes :
Hebrews 12 5 et obliti estis consolationis, quæ vobis tamquam filiis loquitur, dicens : Fili mi, noli negligere disciplinam Domini : neque fatigeris dum ab eo argueris.
Hebrews 12 6 Quem enim diligit Dominus, castigat : flagellat autem omnem filium, quem recipit.
Hebrews 12 7 In disciplina perseverate. Tamquam filiis vobis offert se Deus : quis enim filius, quem non corripit pater ?
Hebrews 12 8 quod si extra disciplinam estis, cujus participes facti sunt omnes : ergo adulteri, et non filii estis.
Hebrews 12 9 Deinde patres quidem carnis nostræ, eruditores habuimus, et reverebamur eos, non multo magis obtemperabimus Patri spirituum, et vivemus ?
Hebrews 12 10 Et illi quidem in tempore paucorum dierum, secundum voluntatem suam erudiebant nos : hic autem ad id quod utile est in recipiendo sanctificationem ejus.
Hebrews 12 11 Omnis autem disciplina in præsenti quidem videtur non esse gaudii, sed mœroris : postea autem fructum pacatissimum exercitatis per eam, reddet justitiæ.
Hebrews 12 12 Propter quod remissas manus, et soluta genua erigite,
Hebrews 12 13 et gressus rectos facite pedibus vestris : ut non claudicans quis erret, magis autem sanetur.
Hebrews 12 14 Pacem sequimini cum omnibus, et sanctimoniam, sine qua nemo videbit Deum :
Hebrews 12 15 contemplantes nequis desit gratiæ Dei : ne qua radix amaritudinis sursum germinans impediat, et per illam inquinentur multi.
Hebrews 12 16 Ne quis fornicator, aut profanus ut Esau : qui propter unam escam vendidit primitiva sua :
Hebrews 12 17 scitote enim quoniam et postea cupiens hæreditare benedictionem, reprobatus est : non enim invenit pœnitentiæ locum, quamquam cum lacrimis inquisisset eam.
Hebrews 12 18 Non enim accessistis ad tractabilem montem, et accensibilem ignem, et turbinem, et caliginem, et procellam,
Hebrews 12 19 et tubæ sonum, et vocem verborum, quam qui audierunt, excusaverunt se, ne eis fieret verbum.
Hebrews 12 20 Non enim portabant quod dicebatur : Et si bestia tetigerit montem, lapidabitur.
Hebrews 12 21 Et ita terribile erat quod videbatur. Moyses dixit : Exterritus sum, et tremebundus.
Hebrews 12 22 Sed accessistis ad Sion montem, et civitatem Dei viventis, Jerusalem cælestem, et multorum millium angelorum frequentiam,
Hebrews 12 23 et ecclesiam primitivorum, qui conscripti sunt in cælis, et judicem omnium Deum, et spiritus justorum perfectorum,
Hebrews 12 24 et testamenti novi mediatorem Jesum, et sanguinis aspersionem melius loquentem quam Abel.
Hebrews 12 25 Videte ne recusetis loquentem. Si enim illi non effugerunt, recusantes eum, qui super terram loquebatur : multo magis nos, qui de cælis loquentem nobis avertimus.
Hebrews 12 26 Cujus vox movit terram tunc : nunc autem repromittit, dicens : Adhuc semel, et ego movebo non solum terram, sed et cælum.
Hebrews 12 27 Quod autem, Adhuc semel, dicit : declarat mobilium translationem tamquam factorum, ut maneant ea quæ sunt immobilia.
Hebrews 12 28 Itaque regnum immobile suscipientes, habemus gratiam : per quam serviamus placentes Deo, cum metu et reverentia.
Hebrews 12 29 Etenim Deus noster ignis consumens est.
Hebrews 13 1 Caritas fraternitatis maneat in vobis,
Hebrews 13 2 et hospitalitatem nolite oblivisci : per hanc enim latuerunt quidam, angelis hospitio receptis.
Hebrews 13 3 Mementote vinctorum, tamquam simul vincti : et laborantium, tamquam et ipsi in corpore morantes.
Hebrews 13 4 Honorabile connubium in omnibus, et thorus immaculatus. Fornicatores enim, et adulteros judicabit Deus.
Hebrews 13 5 Sint mores sine avaritia, contenti præsentibus : ipse enim dixit : Non te deseram, neque derelinquam :
Hebrews 13 6 ita ut confidenter dicamus : Dominus mihi adjutor : non timebo quid faciat mihi homo.
Hebrews 13 7 Mementote præpositorum vestrorum, qui vobis locuti sunt verbum Dei : quorum intuentes exitum conversationis, imitamini fidem.
Hebrews 13 8 Jesus Christus heri, et hodie : ipse et in sæcula.
Hebrews 13 9 Doctrinis variis et peregrinis nolite abduci. Optimum est enim gratia stabilire cor, non escis : quæ non profuerunt ambulantibus in eis.
Hebrews 13 10 Habemus altare, de quo edere non habent potestatem, qui tabernaculo deserviunt.
Hebrews 13 11 Quorum enim animalium infertur sanguis pro peccato in Sancta per pontificem, horum corpora cremantur extra castra.
Hebrews 13 12 Propter quod et Jesus, ut sanctificaret per suum sanguinem populum, extra portam passus est.
Hebrews 13 13 Exeamus igitur ad eum extra castra, improperium ejus portantes.
Hebrews 13 14 Non enim habemus hic manentem civitatem, sed futuram inquirimus.
Hebrews 13 15 Per ipsum ergo offeramus hostiam laudis semper Deo, id est, fructum labiorum confitentium nomini ejus.
Hebrews 13 16 Beneficentiæ autem et communionis nolite oblivisci : talibus enim hostiis promeretur Deus.
Hebrews 13 17 Obedite præpositis vestris, et subjacete eis. Ipsi enim pervigilant quasi rationem pro animabus vestris reddituri, ut cum gaudio hoc faciant, et non gementes : hoc enim non expedit vobis.
Hebrews 13 18 Orate pro nobis : confidimus enim quia bonam conscientiam habemus in omnibus bene volentes conversari.
Hebrews 13 19 Amplius autem deprecor vos hoc facere, quo celerius restituar vobis.
Hebrews 13 20 Deus autem pacis, qui eduxit de mortuis pastorem magnum ovium, in sanguine testamenti æterni, Dominum nostrum Jesum Christum,
Hebrews 13 21 aptet vos in omni bono, ut faciatis ejus voluntatem : faciens in vobis quod placeat coram se per Jesum Christum : cui est gloria in sæcula sæculorum. Amen.
Hebrews 13 22 Rogo autem vos fratres, ut sufferatis verbum solatii. Etenim perpaucis scripsi vobis.
Hebrews 13 23 Cognoscite fratrem nostrum Timotheum dimissum : cum quo (si celerius venerit) videbo vos.
Hebrews 13 24 Salutate omnes præpositos vestros, et omnes sanctos. Salutant vos de Italia fratres.
Hebrews 13 25 Gratia cum omnibus vobis. Amen.
James 1 1 Jacobus, Dei et Domini nostri Jesu Christi servus, duodecim tribubus, quæ sunt in dispersione, salutem.
James 1 2 Omne gaudium existimate fratres mei, cum in tentationes varias incideritis :
James 1 3 scientes quod probatio fidei vestræ patientiam operatur.
James 1 4 Patientia autem opus perfectum habet : ut sitis perfecti et integri in nullo deficientes.
James 1 5 Si quis autem vestrum indiget sapientia, postulet a Deo, qui dat omnibus affluenter, et non improperat : et dabitur ei.
James 1 6 Postulet autem in fide nihil hæsitans : qui enim hæsitat, similis est fluctui maris, qui a vento movetur et circumfertur :
James 1 7 non ergo æstimet homo ille quod accipiat aliquid a Domino.
James 1 8 Vir duplex animo inconstans est in omnibus viis suis.
James 1 9 Glorietur autem frater humilis in exaltatione sua :
James 1 10 dives autem in humilitate sua, quoniam sicut flos fœni transibit ;
James 1 11 exortus est enim sol cum ardore, et arefecit fœnum, et flos ejus decidit, et decor vultus ejus deperiit : ita et dives in itineribus suis marcescet.
James 1 12 Beatus vir qui suffert tentationem : quoniam cum probatus fuerit, accipiet coronam vitæ, quam repromisit Deus diligentibus se.
James 1 13 Nemo cum tentatur, dicat quoniam a Deo tentatur : Deus enim intentator malorum est : ipse autem neminem tentat.
James 1 14 Unusquisque vero tentatur a concupiscentia sua abstractus, et illectus.
James 1 15 Deinde concupiscentia cum conceperit, parit peccatum : peccatum vero cum consummatum fuerit, generat mortem.
James 1 16 Nolite itaque errare, fratres mei dilectissimi.
James 1 17 Omne datum optimum, et omne donum perfectum desursum est, descendens a Patre luminum, apud quem non est transmutatio, nec vicissitudinis obumbratio.
James 1 18 Voluntarie enim genuit nos verbo veritatis, ut simus initium aliquod creaturæ ejus.
James 1 19 Scitis, fratres mei dilectissimi. Sit autem omnis homo velox ad audiendum : tardus autem ad loquendum, et tardus ad iram.
James 1 20 Ira enim viri justitiam Dei non operatur.
James 1 21 Propter quod abjicientes omnem immunditiam, et abundantiam malitiæ, in mansuetudine suscipite insitum verbum, quod potest salvare animas vestras.
James 1 22 Estote autem factores verbi, et non auditores tantum : fallentes vosmetipsos.
James 1 23 Quia si quis auditor est verbi, et non factor, hic comparabitur viro consideranti vultum nativitatis suæ in speculo :
James 1 24 consideravit enim se, et abiit, et statim oblitus est qualis fuerit.
James 1 25 Qui autem perspexerit in legem perfectam libertatis, et permanserit in ea, non auditor obliviosus factus, sed factor operis : hic beatus in facto suo erit.
James 1 26 Si quis autem putat se religiosum esse, non refrenans linguam suam, sed seducens cor suum, hujus vana est religio.
James 1 27 Religio munda et immaculata apud Deum et Patrem, hæc est : visitare pupillos et viduas in tribulatione eorum, et immaculatum se custodire ab hoc sæculo.
James 2 1 Fratres mei, nolite in personarum acceptione habere fidem Domini nostri Jesu Christi gloriæ.
James 2 2 Etenim si introierit in conventum vestrum vir aureum annulum habens in veste candida, introierit autem et pauper in sordido habitu,
James 2 3 et intendatis in eum qui indutus est veste præclara, et dixeritis ei : Tu sede hic bene : pauperi autem dicatis : Tu sta illic ; aut sede sub scabello pedum meorum :
James 2 4 nonne judicatis apud vosmetipsos, et facti estis judices cogitationum iniquarum ?
James 2 5 Audite, fratres mei dilectissimi : nonne Deus elegit pauperes in hoc mundo, divites in fide, et hæredes regni, quod repromisit Deus diligentibus se ?
James 2 6 vos autem exhonorastis pauperem. Nonne divites per potentiam opprimunt vos, et ipsi trahunt vos ad judicia ?
James 2 7 nonne ipsi blasphemant bonum nomen, quod invocatum est super vos ?
James 2 8 Si tamen legem perficitis regalem secundum Scripturas : Diliges proximum tuum sicut teipsum : bene facitis :
James 2 9 si autem personas accipitis, peccatum operamini, redarguti a lege quasi transgressores.
James 2 10 Quicumque autem totam legem servaverit, offendat autem in uno, factus est omnium reus.
James 2 11 Qui enim dixit : Non mœchaberis, dixit et : Non occides. Quod si non mœchaberis, occides autem, factus es transgressor legis.
James 2 12 Sic loquimini, et sic facite sicut per legem libertatis incipientes judicari.
James 2 13 Judicium enim sine misericordia illi qui non fecit misericordiam : superexaltat autem misericordia judicium.
James 2 14 Quid proderit, fratres mei, si fidem quis dicat se habere, opera autem non habeat ? numquid poterit fides salvare eum ?
James 2 15 Si autem frater et soror nudi sint, et indigeant victu quotidiano,
James 2 16 dicat autem aliquis ex vobis illis : Ite in pace, calefacimini et saturamini : non dederitis autem eis quæ necessaria sunt corpori, quid proderit ?
James 2 17 Sic et fides, si non habeat opera, mortua est in semetipsa.
James 2 18 Sed dicet quis : Tu fidem habes, et ego opera habeo : ostende mihi fidem tuam sine operibus : et ego ostendam tibi ex operibus fidem meam.
James 2 19 Tu credis quoniam unus est Deus : bene facis : et dæmones credunt, et contremiscunt.
James 2 20 Vis autem scire, o homo inanis, quoniam fides sine operibus mortua est ?
James 2 21 Abraham pater noster nonne ex operibus justificatus est, offerens Isaac filium suum super altare ?
James 2 22 Vides quoniam fides cooperabatur operibus illius : et ex operibus fides consummata est ?
James 2 23 Et suppleta est Scriptura, dicens : Credidit Abraham Deo, et reputatum est illi ad justitiam, et amicus Dei appellatus est.
James 2 24 Videtis quoniam ex operibus justificatur homo, et non ex fide tantum ?
James 2 25 Similiter et Rahab meretrix, nonne ex operibus justificata est, suscipiens nuntios, et alia via ejiciens ?
James 2 26 Sicut enim corpus sine spiritu mortuum est, ita et fides sine operibus mortua est.
James 3 1 Nolite plures magistri fieri fratres mei, scientes quoniam majus judicium sumitis.
James 3 2 In multis enim offendimus omnes. Si quis in verbo non offendit, hic perfectus est vir : potest etiam freno circumducere totum corpus.
James 3 3 Si autem equis frena in ora mittimus ad consentiendum nobis, et omne corpus illorum circumferimus.
James 3 4 Ecce et naves, cum magnæ sint, et a ventis validis minentur, circumferuntur a modico gubernaculo ubi impetus dirigentis voluerit.
James 3 5 Ita et lingua modicum quidem membrum est, et magna exaltat. Ecce quantus ignis quam magnam silvam incendit !
James 3 6 Et lingua ignis est, universitas iniquitatis. Lingua constituitur in membris nostris, quæ maculat totum corpus, et inflammat rotam nativitatis nostræ inflammata a gehenna.
James 3 7 Omnis enim natura bestiarum, et volucrum, et serpentium, et ceterorum domantur, et domita sunt a natura humana :
James 3 8 linguam autem nullus hominum domare potest : inquietum malum, plena veneno mortifero.
James 3 9 In ipsa benedicimus Deum et Patrem : et in ipsa maledicimus homines, qui ad similitudinem Dei facti sunt.
James 3 10 Ex ipso ore procedit benedictio et maledictio. Non oportet, fratres mei, hæc ita fieri.
James 3 11 Numquid fons de eodem foramine emanat dulcem et amaram aquam ?
James 3 12 Numquid potest, fratres mei, ficus uvas facere, aut vitis ficus ? Sic neque salsa dulcem potest facere aquam.
James 3 13 Quis sapiens et disciplinatus inter vos ? Ostendat ex bona conversatione operationem suam in mansuetudine sapientiæ.
James 3 14 Quod si zelum amarum habetis, et contentiones sint in cordibus vestris : nolite gloriari, et mendaces esse adversus veritatem :
James 3 15 non est enim ista sapientia desursum descendens : sed terrena, animalis, diabolica.
James 3 16 Ubi enim zelus et contentio, ibi inconstantia et omne opus pravum.
James 3 17 Quæ autem desursum est sapientia, primum quidem pudica est, deinde pacifica, modesta, suadibilis, bonus consentiens, plena misericordia et fructibus bonis, non judicans, sine simulatione.
James 3 18 Fructus autem justitiæ, in pace seminatur, facientibus pacem.
James 4 1 Unde bella et lites in vobis ? nonne hinc : ex concupiscentiis vestris, quæ militant in membris vestris ?
James 4 2 concupiscitis, et non habetis : occiditis, et zelatis : et non potestis adipisci : litigatis, et belligeratis, et non habetis, propter quod non postulatis.
James 4 3 Petitis, et non accipitis : eo quod male petatis : ut in concupiscentiis vestris insumatis.
James 4 4 Adulteri, nescitis quia amicitia hujus mundi inimica est Dei ? quicumque ergo voluerit amicus esse sæculi hujus, inimicus Dei constituitur.
James 4 5 An putatis quia inaniter Scriptura dicat : Ad invidiam concupiscit spiritus qui habitat in vobis ?
James 4 6 majorem autem dat gratiam. Propter quod dicit : Deus superbis resistit, humilibus autem dat gratiam.
James 4 7 Subditi ergo estote Deo, resistite autem diabolo, et fugiet a vobis.
James 4 8 Appropinquate Deo, et appropinquabit vobis. Emundate manus, peccatores : et purificate corda, duplices animo.
James 4 9 Miseri estote, et lugete, et plorate : risus vester in luctum convertatur, et gaudium in mœrorem.
James 4 10 Humiliamini in conspectu Domini, et exaltabit vos.
James 4 11 Nolite detrahere alterutrum fratres. Qui detrahit fratri, aut qui judicat fratrem suum, detrahit legi, et judicat legem. Si autem judicas legem, non es factor legis, sed judex.
James 4 12 Unus est legislator et judex, qui potest perdere et liberare.
James 4 13 Tu autem quis es, qui judicas proximum ? Ecce nunc qui dicitis : Hodie, aut crastino ibimus in illam civitatem, et faciemus ibi quidem annum, et mercabimur, et lucrum faciemus :
James 4 14 qui ignoratis quid erit in crastino.
James 4 15 Quæ est enim vita vestra ? vapor est ad modicum parens, et deinceps exterminabitur ; pro eo ut dicatis : Si Dominus voluerit. Et : Si vixerimus, faciemus hoc, aut illud.
James 4 16 Nunc autem exsultatis in superbiis vestris. Omnis exsultatio talis, maligna est.
James 4 17 Scienti igitur bonum facere, et non facienti, peccatum est illi.
James 5 1 Agite nunc divites, plorate ululantes in miseriis vestris, quæ advenient vobis.
James 5 2 Divitiæ vestræ putrefactæ sunt, et vestimenta vestra a tineis comesta sunt.
James 5 3 Aurum et argentum vestrum æruginavit : et ærugo eorum in testimonium vobis erit, et manducabit carnes vestras sicut ignis. Thesaurizastis vobis iram in novissimis diebus.
James 5 4 Ecce merces operariorum, qui messuerunt regiones vestras, quæ fraudata est a vobis, clamat : et clamor eorum in aures Domini sabbaoth introivit.
James 5 5 Epulati estis super terram, et in luxuriis enutristis corda vestra in die occisionis.
James 5 6 Addixistis, et occidistis justum, et non resistit vobis.
James 5 7 Patientes igitur estote, fratres, usque ad adventum Domini. Ecce agricola exspectat pretiosum fructum terræ, patienter ferens donec accipiat temporaneum et serotinum.
James 5 8 Patientes igitur estote et vos, et confirmate corda vestra : quoniam adventus Domini appropinquavit.
James 5 9 Nolite ingemiscere, fratres, in alterutrum, ut non judicemini. Ecce judex ante januam assistit.
James 5 10 Exemplum accipite, fratres, exitus mali, laboris, et patientiæ, prophetas qui locuti sunt in nomine Domini.
James 5 11 Ecce beatificamus eos qui sustinuerunt. Sufferentiam Job audistis, et finem Domini vidistis, quoniam misericors Dominus est, et miserator.
James 5 12 Ante omnia autem, fratres mei, nolite jurare, neque per cælum, neque per terram, neque aliud quodcumque juramentum. Sit autem sermo vester : Est, est : Non, non : ut non sub judicio decidatis.
James 5 13 Tristatur aliquis vestrum ? oret. Æquo animo est ? psallat.
James 5 14 Infirmatur quis in vobis ? inducat presbyteros ecclesiæ, et orent super eum, ungentes eum oleo in nomine Domini :
James 5 15 et oratio fidei salvabit infirmum, et alleviabit eum Dominus : et si in peccatis sit, remittentur ei.
James 5 16 Confitemini ergo alterutrum peccata vestra, et orate pro invicem ut salvemini : multum enim valet deprecatio justi assidua.
James 5 17 Elias homo erat similis nobis passibilis : et oratione oravit ut non pluret super terram, et non pluit annos tres, et menses sex.
James 5 18 Et rursum oravit : et cælum dedit pluviam, et terra dedit fructum suum.
James 5 19 Fratres mei, si quis ex vobis erraverit a veritate, et converterit quis eum :
James 5 20 scire debet quoniam qui converti fecerit peccatorem ab errore viæ suæ, salvabit animam ejus a morte, et operiet multitudinem peccatorum.
1 Peter 1 1 Petrus Apostolus Jesu Christi, electis advenis dispersionis Ponti, Galatiæ, Cappadociæ, Asiæ, et Bithyniæ,
1 Peter 1 2 secundum præscientiam Dei Patris, in sanctificationem Spiritus, in obedientiam, et aspersionem sanguinis Jesu Christi. Gratia vobis, et pax multiplicetur.
1 Peter 1 3 Benedictus Deus et Pater Domini nostri Jesu Christi, qui secundum misericordiam suam magnam regeneravit nos in spem vivam, per resurrectionem Jesu Christi ex mortuis,
1 Peter 1 4 in hæreditatem incorruptibilem, et incontaminatam, et immarcescibilem, conservatam in cælis in vobis,
1 Peter 1 5 qui in virtute Dei custodimini per fidem in salutem, paratam revelari in tempore novissimo.
1 Peter 1 6 In quo exsultabis, modicum nunc si oportet contristari in variis tentationibus :
1 Peter 1 7 ut probatio vestræ fidei multo pretiosior auro (quod per ignem probatur) inveniatur in laudem, et gloriam, et honorem in revelatione Jesu Christi :
1 Peter 1 8 quem cum non videritis, diligitis : in quem nunc quoque non videntes creditis : credentes autem exsultabitis lætitia inenarrabili, et glorificata :
1 Peter 1 9 reportantes finem fidei vestræ, salutem animarum.
1 Peter 1 10 De qua salute exquisierunt, atque scrutati sunt prophetæ, qui de futura in vobis gratia prophetaverunt :
1 Peter 1 11 scrutantes in quod vel quale tempus significaret in eis Spiritus Christi : prænuntians eas quæ in Christo sunt passiones, et posteriores glorias :
1 Peter 1 12 quibus revelatum est quia non sibimetipsis, vobis autem ministrabant ea quæ nunc nuntiata sunt vobis per eos qui evangelizaverunt vobis, Spiritu Sancto misso de cælo, in quem desiderant angeli prospicere.
1 Peter 1 13 Propter quod succincti lumbos mentis vestræ, sobrii, perfecte sperate in eam, quæ offertur vobis, gratiam, in revelationem Jesu Christi :
1 Peter 1 14 quasi filii obedientiæ, non configurati prioribus ignorantiæ vestræ desideriis :
1 Peter 1 15 sed secundum eum qui vocavit vos, Sanctum : et ipsi in omni conversatione sancti sitis :
1 Peter 1 16 quoniam scriptum est : Sancti eritis, quoniam ego sanctus sum.
1 Peter 1 17 Et si patrem invocatis eum, qui sine acceptione personarum judicat secundum uniuscujusque opus, in timore incolatus vestri tempore conversamini.
1 Peter 1 18 Scientes quod non corruptibilibus, auro vel argento, redempti estis de vana vestra conversatione paternæ traditionis :
1 Peter 1 19 sed pretioso sanguine quasi agni immaculati Christi, et incontaminati :
1 Peter 1 20 præcogniti quidem ante mundi constitutionem, manifestati autem novissimis temporibus propter vos,
1 Peter 1 21 qui per ipsum fideles estis in Deo, qui suscitavit eum a mortuis, et dedit ei gloriam, ut fides vestra et spes esset in Deo :
1 Peter 1 22 animas vestras castificantes in obedientia caritatis, in fraternitatis amore, simplici ex corde invicem diligite attentius :
1 Peter 1 23 renati non ex semine corruptibili, sed incorruptibili per verbum Dei vivi, et permanentis in æternum :
1 Peter 1 24 quia omnis caro ut fœnum : et omnis gloria ejus tamquam flos fœni : exaruit fœnum, et flos ejus decidit.
1 Peter 1 25 Verbum autem Domini manet in æternum : hoc est autem verbum, quod evangelizatum est in vos.
1 Peter 2 1 Deponentes igitur omnem malitiam, et omnem dolum, et simulationes, et invidias, et omnes detractiones,
1 Peter 2 2 sicut modo geniti infantes, rationabile, sine dolo lac concupiscite : ut in eo crescatis in salutem :
1 Peter 2 3 si tamen gustastis quoniam dulcis est Dominus.
1 Peter 2 4 Ad quem accedentes lapidem vivum, ab hominibus quidem reprobatum, a Deo autem electum, et honorificatum :
1 Peter 2 5 et ipsi tamquam lapides vivi superædificamini, domus spiritualis, sacerdotium sanctum, offerre spirituales hostias, acceptabiles Deo per Jesum Christum.
1 Peter 2 6 Propter quod continet Scriptura : Ecce pono in Sion lapidem summum angularem, electum, pretiosum : et qui crediderit in eum, non confundetur.
1 Peter 2 7 Vobis igitur honor credentibus : non credentibus autem lapis, quem reprobaverunt ædificantes : hic factus est in caput anguli,
1 Peter 2 8 et lapis offensionis, et petra scandali, his qui offendunt verbo, nec credunt in quo et positi sunt.
1 Peter 2 9 Vos autem genus electum, regale sacerdotium, gens sancta, populus acquisitionis : ut virtutes annuntietis ejus qui de tenebris vos vocavit in admirabile lumen suum.
1 Peter 2 10 Qui aliquando non populus, nunc autem populus Dei : qui non consecuti misericordiam, nunc autem misericordiam consecuti.
1 Peter 2 11 Carissimi, obsecro vos tamquam advenas et peregrinos abstinere vos a carnalibus desideriis, quæ militant adversus animam,
1 Peter 2 12 conversationem vestram inter gentes habentes bonam : ut in eo quod detrectant de vobis tamquam de malefactoribus, ex bonis operibus vos considerantes, glorificent Deum in die visitationis.
1 Peter 2 13 Subjecti igitur estote omni humanæ creaturæ propter Deum : sive regi quasi præcellenti :
1 Peter 2 14 sive ducibus tamquam ab eo missis ad vindictam malefactorum, laudem vero bonorum :
1 Peter 2 15 quia sic est voluntas Dei, ut benefacientes obmutescere faciatis imprudentium hominum ignorantiam :
1 Peter 2 16 quasi liberi, et non quasi velamen habentes malitiæ libertatem, sed sicut servi Dei.
1 Peter 2 17 Omnes honorate : fraternitatem diligite : Deum timete : regem honorificate.
1 Peter 2 18 Servi, subditi estote in omni timore dominis, non tantum bonis et modestis, sed etiam dyscolis.
1 Peter 2 19 Hæc est enim gratia, si propter Dei conscientiam sustinet qui tristitias, patiens injuste.
1 Peter 2 20 Quæ enim est gloria, si peccantes, et colaphizati suffertis ? sed si bene facientes patienter sustinetis, hæc est gratia apud Deum.
1 Peter 2 21 In hoc enim vocati estis : quia et Christus passus est pro nobis, vobis relinquens exemplum ut sequamini vestigia ejus :
1 Peter 2 22 qui peccatum non fecit, nec inventus est dolus in ore ejus :
1 Peter 2 23 qui cum malediceretur, non maledicebat : cum pateretur, non comminabatur : tradebat autem judicanti se injuste :
1 Peter 2 24 qui peccata nostra ipse pertulit in corpore suo super lignum ; ut peccatis mortui, justitiæ vivamus : cujus livore sanatis estis.
1 Peter 2 25 Eratis enim sicut oves errantes, sed conversi estis nunc ad pastorem, et episcopum animarum vestrarum.
1 Peter 3 1 Similiter et mulieres subditæ sint viris suis : ut etsi qui non credunt verbo, per mulierem conversationem sine verbo lucrifiant :
1 Peter 3 2 considerantes in timore castam conversationem vestram.
1 Peter 3 3 Quarum non sit extrinsecus capillatura, aut circumdatio auri, aut indumenti vestimentorum cultus :
1 Peter 3 4 sed qui absconditus est cordis homo, in incorruptibilitate quieti, et modesti spiritus, qui est in conspectu Dei locuples.
1 Peter 3 5 Sic enim aliquando et sanctæ mulieres, sperantes in Deo, ornabant se, subjectæ propriis viris.
1 Peter 3 6 Sicut Sara obediebat Abrahæ, dominum eum vocans : cujus estis filiæ benefacientes, et non pertimentes ullam perturbationem.
1 Peter 3 7 Viri similiter cohabitantes secundum scientiam, quasi infirmiori vasculo muliebri impartientes honorem, tamquam et cohæredibus gratiæ vitæ : ut non impediantur orationes vestræ.
1 Peter 3 8 In fine autem omnes unanimes, compatientes fraternitatis amatores, misericordes, modesti, humiles :
1 Peter 3 9 non reddentes malum pro malo, nec maledictum pro maledicto, sed e contrario benedicentes : quia in hoc vocati estis, ut benedictionem hæreditate possideatis.
1 Peter 3 10 Qui enim vult vitam diligere, et dies videre bonos, coërceat linguam suam a malo, et labia ejus ne loquantur dolum.
1 Peter 3 11 Declinet a malo, et faciat bonum : inquirat pacem, et sequatur eam :
1 Peter 3 12 quia oculi Domini super justos, et aures ejus in preces eorum : vultus autem Domini super facientes mala.
1 Peter 3 13 Et quis est qui vobis noceat, si boni æmulatores fueritis ?
1 Peter 3 14 Sed et si quid patimini propter justitiam, beati. Timorem autem eorum ne timueritis, et non conturbemini.
1 Peter 3 15 Dominum autem Christum sanctificate in cordibus vestris, parati semper ad satisfactionem omni poscenti vos rationem de ea, quæ in vobis est, spe.
1 Peter 3 16 Sed cum modestia, et timore, conscientiam habentes bonam : ut in eo, quod detrahunt vobis, confundantur, qui calumniantur vestram bonam in Christo conversationem.
1 Peter 3 17 Melius est enim benefacientes (si voluntas Dei velit) pati, quam malefacientes.
1 Peter 3 18 Quia et Christus semel pro peccatis nostris mortuus est, justus pro injustis, ut nos offerret Deo, mortificatus quidem carne, vivificatus autem spiritu.
1 Peter 3 19 In quo et his, qui in carcere erant, spiritibus veniens prædicavit :
1 Peter 3 20 qui increduli fuerant aliquando, quando exspectabant Dei patientiam in diebus Noë, cum fabricaretur arca : in qua pauci, id est octo animæ, salvæ factæ sunt per aquam.
1 Peter 3 21 Quod et vos nunc similis formæ salvos fecit baptisma : non carnis depositio sordium, sed conscientiæ bonæ interrogatio in Deum per resurrectionem Jesu Christi.
1 Peter 3 22 Qui est in dextera Dei, deglutiens mortem ut vitæ æternæ hæredes efficeremur : profectus in cælum subjectis sibi angelis, et potestatibus, et virtutibus.
1 Peter 4 1 Christo igitur passo in carne, et vos eadem cogitatione armamini : quia qui passus est in carne, desiit a peccatis :
1 Peter 4 2 ut jam non desideriis hominum, sed voluntati Dei, quod reliquum est in carne vivat temporis.
1 Peter 4 3 Sufficit enim præteritum tempus ad voluntatem gentium consummandam his qui ambulaverunt in luxuriis, desideriis, vinolentiis, comessationibus, potationibus, et illicitis idolorum cultibus.
1 Peter 4 4 In quo admirantur non concurrentibus vobis in eamdem luxuriæ confusionem, blasphemantes.
1 Peter 4 5 Qui reddent rationem ei qui paratus est judicare vivos et mortuos.
1 Peter 4 6 Propter hoc enim et mortuis evangelizatum est : ut judicentur quidem secundum homines in carne, vivant autem secundum Deum in spiritu.
1 Peter 4 7 Omnium autem finis appropinquavit. Estote itaque prudentes, et vigilate in orationibus.
1 Peter 4 8 Ante omnia autem, mutuam in vobismetipsis caritatem continuam habentes : quia caritas operit multitudinem peccatorum.
1 Peter 4 9 Hospitales invicem sine murmuratione.
1 Peter 4 10 Unusquisque, sicut accepit gratiam, in alterutrum illam administrantes, sicut boni dispensatores multiformis gratiæ Dei.
1 Peter 4 11 Si quis loquitur, quasi sermones Dei : si quis ministrat, tamquam ex virtute, quam administrat Deus : ut in omnibus honorificetur Deus per Jesum Christum : cui est gloria et imperium in sæcula sæculorum. Amen.
1 Peter 4 12 Carissimi, nolite peregrinari in fervore, qui ad tentationem vobis fit, quasi novi aliquid vobis contingat :
1 Peter 4 13 sed communicantes Christi passionibus gaudete, ut et in revelatione gloriæ ejus gaudeatis exsultantes.
1 Peter 4 14 Si exprobramini in nomine Christi, beati eritis : quoniam quod est honoris, gloriæ, et virtutis Dei, et qui est ejus Spiritus, super vos requiescit.
1 Peter 4 15 Nemo autem vestrum patiatur ut homicida, aut fur, aut maledicus, aut alienorum appetitor.
1 Peter 4 16 Si autem ut christianus, non erubescat : glorificet autem Deum in isto nomine :
1 Peter 4 17 quoniam tempus est ut incipiat judicium a domo Dei. Si autem primum a nobis, quis finis eorum, qui non credunt Dei Evangelio ?
1 Peter 4 18 et si justus vix salvabitur, impius et peccator ubi parebunt ?
1 Peter 4 19 Itaque et hi, qui patiuntur secundum voluntatem Dei, fideli Creatori commendent animas suas in benefactis.
1 Peter 5 1 Seniores ergo, qui in vobis sunt, obsecro, consenior et testis Christi passionum : qui et ejus, quæ in futuro revelanda est, gloriæ communicator :
1 Peter 5 2 pascite qui in vobis est gregem Dei, providentes non coacte, sed spontanee secundum Deum : neque turpis lucri gratia, sed voluntarie :
1 Peter 5 3 neque ut dominantes in cleris, sed forma facti gregis ex animo.
1 Peter 5 4 Et cum apparuerit princeps pastorum, percipietis immarcescibilem gloriæ coronam.
1 Peter 5 5 Similiter adolescentes subditi estote senioribus. Omnes autem invicem humilitatem insinuate, quia Deus superbis resistit, humilibus autem dat gratiam.
1 Peter 5 6 Humiliamini igitur sub potenti manu Dei, ut vos exaltet in tempore visitationis :
1 Peter 5 7 omnem sollicitudinem vestram projicientes in eum, quoniam ipsi cura est de vobis.
1 Peter 5 8 Sobrii estote, et vigilate : quia adversarius vester diabolus tamquam leo rugiens circuit, quærens quem devoret :
1 Peter 5 9 cui resistite fortes in fide : scientes eamdem passionem ei quæ in mundo est vestræ fraternitati fieri.
1 Peter 5 10 Deus autem omnis gratiæ, qui vocavit nos in æternam suam gloriam in Christo Jesu, modicum passos ipse perficiet, confirmabit, solidabitque.
1 Peter 5 11 Ipsi gloria, et imperium in sæcula sæculorum. Amen.
1 Peter 5 12 Per Silvanum fidelem fratrem vobis, ut arbitror, breviter scripsi : obsecrans et contestans, hanc esse veram gratiam Dei, in qua statis.
1 Peter 5 13 Salutat vos ecclesia quæ est in Babylone coëlecta, et Marcus filius meus.
1 Peter 5 14 Salutate invicem in osculo sancto. Gratia vobis omnibus qui estis in Christo Jesu. Amen.
2 Peter 1 1 Simon Petrus, servus et apostolus Jesu Christi, iis qui coæqualem nobiscum sortiti sunt fidem in justitia Dei nostri, et Salvatoris Jesu Christi .
2 Peter 1 2 Gratia vobis, et pax adimpleatur in cognitione Dei, et Christi Jesu Domini nostri :
2 Peter 1 3 Quomodo omnia nobis divinæ virtutis suæ, quæ ad vitam et pietatem donata sunt, per cognitionem ejus, qui vocavit nos propria gloria, et virtute,
2 Peter 1 4 per quem maxima, et pretiosa nobis promissa donavit : ut per hæc efficiamini divinæ consortes naturæ : fugientes ejus, quæ in mundo est, concupiscentiæ corruptionem.
2 Peter 1 5 Vos autem curam omnem subinferentes, ministrate in fide vestra virtutem, in virtute autem scientiam,
2 Peter 1 6 in scientia autem abstinentiam, in abstinentia autem patientiam, in patientia autem pietatem,
2 Peter 1 7 in pietate autem amorem fraternitatis, in amore autem fraternitatis caritatem.
2 Peter 1 8 Hæc enim si vobiscum adsint, et superent, non vacuos nec sine fructu vos constituent in Domini nostri Jesu Christi cognitione.
2 Peter 1 9 Cui enim non præsto sunt hæc, cæcus est, et manu tentans, oblivionem accipiens purgationis veterum suorum delictorum.
2 Peter 1 10 Quapropter fratres, magis satagite ut per bona opera certam vestram vocationem, et electionem faciatis : hæc enim facientes, non peccabitis aliquando.
2 Peter 1 11 Sic enim abundanter ministrabitur vobis introitus in æternum regnum Domini nostri et Salvatoris Jesu Christi.
2 Peter 1 12 Propter quod incipiam vos semper commonere de his : et quidem scientes et confirmatos vos in præsenti veritate.
2 Peter 1 13 Justum autem arbitror quamdiu sum in hoc tabernaculo, suscitare vos in commonitione :
2 Peter 1 14 certus quod velox est depositio tabernaculi mei secundum quod et Dominus noster Jesus Christus significavit mihi.
2 Peter 1 15 Dabo autem operam et frequenter habere vos post obitum meum, ut horum memoriam faciatis.
2 Peter 1 16 Non enim doctas fabulas secuto notam fecimus vobis Domini nostri Jesu Christi virtutem et præsentiam : sed speculatores facti illius magnitudinis.
2 Peter 1 17 Accipiens enim a Deo Patre honorem et gloriam, voce delapsa ad eum hujuscemodi a magnifica gloria : Hic est Filius meus dilectus, in quo mihi complacui, ipsum audite.
2 Peter 1 18 Et hanc vocem nos audivimus de cælo allatam, cum essemus cum ipso in monte sancto.
2 Peter 1 19 Et habemus firmiorem propheticum sermonem : cui benefacitis attendentes quasi lucernæ lucenti in caliginoso donec dies elucescat, et lucifer oriatur in cordibus vestris :
2 Peter 1 20 hoc primum intelligentes quod omnis prophetia Scripturæ propria interpretatione non fit.
2 Peter 1 21 Non enim voluntate humana allata est aliquando prophetia : sed Spiritu Sancto inspirati, locuti sunt sancti Dei homines.
2 Peter 2 1 Fuerunt vero et pseudoprophetæ in populo, sicut et in vobis erunt magistri mendaces, qui introducent sectas perditionis : et eum qui emit eos, Dominum negant, superducentes sibi celerem perditionem.
2 Peter 2 2 Et multi sequentur eorum luxurias, per quos via veritatis blasphemabitur :
2 Peter 2 3 et in avaritia fictis verbis de vobis negotiabuntur : quibus judicium jam olim non cessat : et perditio eorum non dormitat.
2 Peter 2 4 Si enim Deus angelis peccantibus non pepercit, sed rudentibus inferni detractos in tartarum tradidit cruciandos, in judicium reservari.
2 Peter 2 5 Et originali mundo non pepercit, sed octavum Noë justitiæ præconem custodivit, diluvium mundo impiorum inducens.
2 Peter 2 6 Et civitates Sodomorum et Gomorrhæorum in cinerem redigens, eversione damnavit : exemplum eorum, qui impie acturi sunt, ponens :
2 Peter 2 7 et justum Lot oppressum a nefandorum injuria, ac luxuriosa conversatione eripuit :
2 Peter 2 8 aspectu enim, et auditu justus erat : habitans apud eos, qui de die in diem animam justam iniquis operibus cruciabant.
2 Peter 2 9 Novit Dominus pios de tentatione eripere : iniquos vero in diem judicii reservare cruciandos.
2 Peter 2 10 Magis autem eos, qui post carnem in concupiscentia immunditiæ ambulant, dominationemque contemnunt, audaces, sibi placentes, sectas non metuunt introducere blasphemantes :
2 Peter 2 11 ubi angeli fortitudine, et virtute cum sint majores, non portant adversum se execrabile judicium.
2 Peter 2 12 Hi vero velut irrationabilia pecora, naturaliter in captionem, et in perniciem in his quæ ignorant blasphemantes in corruptione sua peribunt,
2 Peter 2 13 percipientes mercedem injustitiæ, voluptatem existimantes diei delicias : coinquinationes, et maculæ deliciis affluentes, in conviviis suis luxuriantes vobiscum,
2 Peter 2 14 oculos habentes plenos adulterii, et incessabilis delicti. Pellicientes animas instabiles, cor exercitatum avaritia habentes, maledictionis filii :
2 Peter 2 15 derelinquentes rectam viam erraverunt, secuti viam Balaam ex Bosor, qui mercedem iniquitatis amavit :
2 Peter 2 16 correptionem vero habuit suæ vesaniæ : subjugale mutum animal, hominis voce loquens, prohibuit prophetæ insipientiam.
2 Peter 2 17 Hi sunt fontes sine aqua, et nebulæ turbinibus exagitatæ, quibus caligo tenebrarum reservatur.
2 Peter 2 18 Superba enim vanitatis loquentes, pelliciunt in desideriis carnis luxuriæ eos, qui paululum effugiunt, qui in errore conversantur :
2 Peter 2 19 libertatem illis promittentes, cum ipsi servi sint corruptionem : a quo enim quis superatus est, hujus et servus est.
2 Peter 2 20 Si enim refugientes coinquinationes mundi in cognitione Domini nostri, et Salvatoris Jesu Christi, his rursus implicatis superantur : facta sunt eis posteriora deteriora prioribus.
2 Peter 2 21 Melius enim erat illis non cognoscere viam justitiæ, quam post agnitionem, retrorsum converti ab eo, quod illis traditum est, sancto mandato.
2 Peter 2 22 Contigit enim eis illud veri proverbii : Canis reversus ad suum vomitum : et, Sus lota in volutabro luti.
2 Peter 3 1 Hanc ecce vobis, carissimi, secundam scribo epistolam, in quibus vestram excito in commonitione sinceram mentem :
2 Peter 3 2 ut memores sitis eorum, quæ prædixi, verborum, a sanctis prophetis et apostolorum vestrorum, præceptorum Domini et Salvatoris.
2 Peter 3 3 Hoc primum scientes, quod venient in novissimis diebus in deceptione illusores, juxta proprias concupiscentias ambulantes,
2 Peter 3 4 dicentes : Ubi est promissio, aut adventus ejus ? ex quo enim patres dormierunt, omnia sic perseverant ab initio creaturæ.
2 Peter 3 5 Latet enim eos hoc volentes, quod cæli erant prius, et terra de aqua, et per aquam consistens Dei verbo :
2 Peter 3 6 per quæ, ille tunc mundus aqua inundatus, periit.
2 Peter 3 7 Cæli autem, qui nunc sunt, et terra eodem verbo repositi sunt, igni reservati in diem judicii, et perditionis impiorum hominum.
2 Peter 3 8 Unum vero hoc non lateat vos, carissimi, quia unus dies apud Dominum sicut mille anni, et mille anni sicut dies unus.
2 Peter 3 9 Non tardat Dominus promissionem suam, sicut quidam existimant : sed patienter agit propter vos, nolens aliquos perire, sed omnes ad pœnitentiam reverti.
2 Peter 3 10 Adveniet autem dies Domini ut fur : in quo cæli magno impetu transient, elementa vero calore solventur, terra autem et quæ in ipsa sunt opera, exurentur.
2 Peter 3 11 Cum igitur hæc omnia dissolvenda sunt, quales oportet vos esse in sanctis conversationibus, et pietatibus,
2 Peter 3 12 exspectantes, et properantes in adventum diei Domini, per quem cæli ardentes solventur, et elementa ignis ardore tabescent ?
2 Peter 3 13 Novos vero cælos, et novam terram secundum promissa ipsius exspectamus, in quibus justitia habitat.
2 Peter 3 14 Propter quod, carissimi, hæc exspectantes, satagite immaculati, et inviolati ei inveniri in pace :
2 Peter 3 15 et Domini nostri longanimitatem, salutem arbitremini : sicut et carissimus frater noster Paulus secundum datam sibi sapientiam scripsit vobis,
2 Peter 3 16 sicut et omnibus epistolis, loquens in eis de his in quibus sunt quædam difficilia intellectu, quæ indocti et instabiles depravant, sicut et ceteras Scripturas, ad suam ipsorum perditionem.
2 Peter 3 17 Vos igitur fratres, præscientes custodite, ne insipientium errore traducti excidatis a propria firmitate :
2 Peter 3 18 crescite vero in gratia, et in cognitione Domini nostri, et Salvatoris Jesu Christi. Ipsi gloria et nunc, et in diem æternitatis. Amen.
1 John 1 1 Quod fuit ab initio, quod audivimus, quod vidimus oculis nostris, quod perspeximus, et manus nostræ contrectaverunt de verbo vitæ :
1 John 1 2 et vita manifestata est, et vidimus, et testamur, et annuntiamus vobis vitam æternam, quæ erat apud Patrem, et apparuit nobis :
1 John 1 3 quod vidimus et audivimus, annuntiamus vobis, ut et vos societatem habeatis nobiscum, et societas nostra sit cum Patre, et cum Filio ejus Jesu Christo.
1 John 1 4 Et hæc scribimus vobis ut gaudeatis, et gaudium vestrum sit plenum.
1 John 1 5 Et hæc est annuntiatio, quam audivimus ab eo, et annuntiamus vobis : quoniam Deus lux est, et tenebræ in eo non sunt ullæ.
1 John 1 6 Si dixerimus quoniam societatem habemus cum eo, et in tenebris ambulamus, mentimur, et veritatem non facimus.
1 John 1 7 Si autem in luce ambulamus sicut et ipse est in luce, societatem habemus ad invicem, et sanguis Jesu Christi, Filii ejus, emundat nos ab omni peccato.
1 John 1 8 Si dixerimus quoniam peccatum non habemus, ipsi nos seducimus, et veritas in nobis non est.
1 John 1 9 Si confiteamur peccata nostra : fidelis est, et justus, ut remittat nobis peccata nostra, et emundet nos ab omni iniquitate.
1 John 1 10 Si dixerimus quoniam non peccavimus, mendacem facimus eum, et verbum ejus non est in nobis.
1 John 2 1 Filioli mei, hæc scribo vobis, ut non peccetis. Sed et si quis peccaverit, advocatum habemus apud Patrem, Jesum Christum justum :
1 John 2 2 et ipse est propitiatio pro peccatis nostris : non pro nostris autem tantum, sed etiam pro totius mundi.
1 John 2 3 Et in hoc scimus quoniam cognovimus eum, si mandata ejus observemus.
1 John 2 4 Qui dicit se nosse eum, et mandata ejus non custodit, mendax est, et in hoc veritas non est.
1 John 2 5 Qui autem servat verbum ejus, vere in hoc caritas Dei perfecta est : et in hoc scimus quoniam in ipso sumus.
1 John 2 6 Qui dicit se in ipso manere, debet, sicut ille ambulavit, et ipse ambulare.
1 John 2 7 Carissimi, non mandatum novum scribo vobis, sed mandatum vetus, quod habuistis ab initio. Mandatum vetus est verbum, quod audistis.
1 John 2 8 Iterum mandatum novum scribo vobis, quod verum est et in ipso, et in vobis : quia tenebræ transierunt, et verum lumen jam lucet.
1 John 2 9 Qui dicit se in luce esse, et fratrem suum odit, in tenebris est usque adhuc.
1 John 2 10 Qui diligit fratrem suum, in lumine manet, et scandalum in eo non est.
1 John 2 11 Qui autem odit fratrem suum, in tenebris est, et in tenebris ambulat, et nescit quo eat : quia tenebræ obcæcaverunt oculos ejus.
1 John 2 12 Scribo vobis, filioli, quoniam remittuntur vobis peccata propter nomen ejus.
1 John 2 13 Scribo vobis, patres, quoniam cognovistis eum, qui ab initio est. Scribo vobis, adolescentes, quoniam vicistis malignum.
1 John 2 14 Scribo vobis, infantes, quoniam cognovistis patrem. Scribo vobis juvenes, quoniam fortes estis, et verbum Dei manet in vobis, et vicistis malignum.
1 John 2 15 Nolite diligere mundum, neque ea quæ in mundo sunt. Si quis diligit mundum, non est caritas Patris in eo :
1 John 2 16 quoniam omne quod est in mundo, concupiscentia carnis est, et concupiscentia oculorum, et superbia vitæ : quæ non est ex Patre, sed ex mundo est.
1 John 2 17 Et mundus transit, et concupiscentia ejus : qui autem facit voluntatem Dei manet in æternum.
1 John 2 18 Filioli, novissima hora est : et sicut audistis quia antichristus venit, et nunc antichristi multi facti sunt ; unde scimus, quia novissima hora est.
1 John 2 19 Ex nobis prodierunt, sed non erant ex nobis, nam, si fuissent ex nobis, permansissent utique nobiscum : sed ut manifesti sint quoniam non sunt omnes ex nobis.
1 John 2 20 Sed vos unctionem habetis a Sancto, et nostis omnia.
1 John 2 21 Non scripsi vobis quasi ignorantibus veritatem, sed quasi scientibus eam : et quoniam omne mendacium ex veritate non est.
1 John 2 22 Quis est mendax, nisi is qui negat quoniam Jesus est Christus ? Hic est antichristus, qui negat Patrem, et Filium.
1 John 2 23 Omnis qui negat Filium, nec Patrem habet : qui confitetur Filium, et Patrem habet.
1 John 2 24 Vos quod audistis ab initio, in vobis permaneat : si in vobis permanserit quod audistis ab initio, et vos in Filio et Patre manebitis.
1 John 2 25 Et hæc est repromissio, quam ipse pollicitus est nobis, vitam æternam.
1 John 2 26 Hæc scripsi vobis de his, qui seducant vos.
1 John 2 27 Et vos unctionem, quam accepistis ab eo, maneat in vobis. Et non necesse habetis ut aliquis doceat vos : sed sicut unctio ejus docet vos de omnibus, et verum est, et non est mendacium. Et sicut docuit vos : manete in eo.
1 John 2 28 Et nunc, filioli, manete in eo : ut cum apparuerit, habeamus fiduciam, et non confundamur ab eo in adventu ejus.
1 John 2 29 Si scitis quoniam justus est, scitote quoniam et omnis, qui facit justitiam, ex ipso natus est.
1 John 3 1 Videte qualem caritatem dedit nobis Pater, ut filii Dei nominemur et simus. Propter hoc mundus non novit nos : quia non novit eum.
1 John 3 2 Carissimi, nunc filii Dei sumus : et nondum apparuit quid erimus. Scimus quoniam cum apparuerit, similes ei erimus : quoniam videbimus eum sicuti est.
1 John 3 3 Et omnis qui habet hanc spem in eo, sanctificat se, sicut et ille sanctus est.
1 John 3 4 Omnis qui facit peccatum, et iniquitatem facit : et peccatum est iniquitas.
1 John 3 5 Et scitis quia ille apparuit ut peccata nostra tolleret : et peccatum in eo non est.
1 John 3 6 Omnis qui in eo manet, non peccat : et omnis qui peccat, non vidit eum, nec cognovit eum.
1 John 3 7 Filioli, nemo vos seducat. Qui facit justitiam, justus est, sicut et ille justus est.
1 John 3 8 Qui facit peccatum, ex diabolo est : quoniam ab initio diabolus peccat. In hoc apparuit Filius Dei, ut dissolvat opera diaboli.
1 John 3 9 Omnis qui natus est ex Deo, peccatum non facit : quoniam semen ipsius in eo manet, et non potest peccare, quoniam ex Deo natus est.
1 John 3 10 In hoc manifesti sunt filii Dei, et filii diaboli. Omnis qui non est justus, non est ex Deo, et qui non diligit fratrem suum :
1 John 3 11 quoniam hæc est annuntiatio, quam audistis ab initio, ut diligatis alterutrum.
1 John 3 12 Non sicut Cain, qui ex maligno erat, et occidit fratrem suum. Et propter quid occidit eum ? Quoniam opera ejus maligna erant : fratris autem ejus, justa.
1 John 3 13 Nolite mirari, fratres, si odit vos mundus.
1 John 3 14 Nos scimus quoniam translati sumus de morte ad vitam, quoniam diligimus fratres. Qui non diligit, manet in morte :
1 John 3 15 omnis qui odit fratrem suum, homicida est. Et scitis quoniam omnis homicida non habet vitam æternam in semetipso manentem.
1 John 3 16 In hoc cognovimus caritatem Dei, quoniam ille animam suam pro nobis posuit : et nos debemus pro fratribus animas ponere.
1 John 3 17 Qui habuerit substantiam hujus mundi, et viderit fratrem suum necessitatem habere, et clauserit viscera sua ab eo : quomodo caritas Dei manet in eo ?
1 John 3 18 Filioli mei, non diligamus verbo neque lingua, sed opere et veritate :
1 John 3 19 in hoc cognoscimus quoniam ex veritate sumus : et in conspectu ejus suadebimus corda nostra.
1 John 3 20 Quoniam si reprehenderit nos cor nostrum : major est Deus corde nostro, et novit omnia.
1 John 3 21 Carissimi, si cor nostrum non reprehenderit nos, fiduciam habemus ad Deum :
1 John 3 22 et quidquid petierimus, accipiemus ab eo : quoniam mandata ejus custodimus, et ea, quæ sunt placita coram eo, facimus.
1 John 3 23 Et hoc est mandatum ejus : ut credamus in nomine Filii ejus Jesu Christi : et diligamus alterutrum, sicut dedit mandatum nobis.
1 John 3 24 Et qui servat mandata ejus, in illo manet, et ipse in eo : et in hoc scimus quoniam manet in nobis, de Spiritu quem dedit nobis.
1 John 4 1 Carissimi, nolite omni spiritui credere, sed probate spiritus si ex Deo sint : quoniam multi pseudoprophetæ exierunt in mundum.
1 John 4 2 In hoc cognoscitur Spiritus Dei : omnis spiritus qui confitetur Jesum Christum in carne venisse, ex Deo est :
1 John 4 3 et omnis spiritus qui solvit Jesum, ex Deo non est, et hic est antichristus, de quo audistis quoniam venit, et nunc jam in mundo est.
1 John 4 4 Vos ex Deo estis filioli, et vicistis eum, quoniam major est qui in vobis est, quam qui in mundo.
1 John 4 5 Ipsi de mundo sunt : ideo de mundo loquuntur, et mundus eos audit.
1 John 4 6 Nos ex Deo sumus. Qui novit Deum, audit nos ; qui non est ex Deo, non audit nos : in hoc cognoscimus Spiritum veritatis, et spiritum erroris.
1 John 4 7 Carissimi, diligamus nos invicem : quia caritas ex Deo est. Et omnis qui diligit, ex Deo natus est, et cognoscit Deum.
1 John 4 8 Qui non diligit, non novit Deum : quoniam Deus caritas est.
1 John 4 9 In hoc apparuit caritas Dei in nobis, quoniam Filium suum unigenitum misit Deus in mundum, ut vivamus per eum.
1 John 4 10 In hoc est caritas : non quasi nos dilexerimus Deum, sed quoniam ipse prior dilexit nos, et misit Filium suum propitiationem pro peccatis nostris.
1 John 4 11 Carissimi, si sic Deus dilexit nos : et nos debemus alterutrum diligere.
1 John 4 12 Deum nemo vidit umquam. Si diligamus invicem, Deus in nobis manet, et caritas ejus in nobis perfecta est.
1 John 4 13 In hoc cognoscimus quoniam in eo manemus, et ipse in nobis : quoniam de Spiritu suo dedit nobis.
1 John 4 14 Et vos vidimus, et testificamur quoniam Pater misit Filium suum Salvatorem mundi.
1 John 4 15 Quisquis confessus fuerit quoniam Jesus est Filius Dei, Deus in eo manet, et ipse in Deo.
1 John 4 16 Et nos cognovimus, et credidimus caritati, quam habet Deus in nobis. Deus caritas est : et qui manet in caritate, in Deo manet, et Deus in eo.
1 John 4 17 In hoc perfecta est caritas Dei nobiscum, ut fiduciam habeamus in die judicii : quia sicut ille est, et nos sumus in hoc mundo.
1 John 4 18 Timor non est in caritate : sed perfecta caritas foras mittit timorem, quoniam timor pœnam habet : qui autem timet, non est perfectus in caritate.
1 John 4 19 Nos ergo diligamus Deum, quoniam Deus prior dilexit nos.
1 John 4 20 Si quis dixerit, Quoniam diligo Deum, et fratrem suum oderit, mendax est. Qui enim non diligit fratrem suum quem vidit, Deum, quem non vidit, quomodo potest diligere ?
1 John 4 21 Et hoc mandatum habemus a Deo : ut qui diligit Deum, diligat et fratrem suum.
1 John 5 1 Omnis qui credit quoniam Jesus est Christus, ex Deo natus est. Et omnis qui diligit eum qui genuit, diligit et eum qui natus est ex eo.
1 John 5 2 In hoc cognoscimus quoniam diligamus natos Dei, cum Deum diligamus, et mandata ejus faciamus.
1 John 5 3 Hæc est enim caritas Dei, ut mandata ejus custodiamus : et mandata ejus gravia non sunt.
1 John 5 4 Quoniam omne quod natum est ex Deo, vincit mundum : et hæc est victoria, quæ vincit mundum, fides nostra.
1 John 5 5 Quis est, qui vincit mundum, nisi qui credit quoniam Jesus est Filius Dei ?
1 John 5 6 Hic est, qui venit per aquam et sanguinem, Jesus Christus : non in aqua solum, sed in aqua et sanguine. Et Spiritus est, qui testificatur quoniam Christus est veritas.
1 John 5 7 Quoniam tres sunt, qui testimonium dant in cælo : Pater, Verbum, et Spiritus Sanctus : et hi tres unum sunt.
1 John 5 8 Et tres sunt, qui testimonium dant in terra : spiritus, et aqua, et sanguis : et hi tres unum sunt.
1 John 5 9 Si testimonium hominum accipimus, testimonium Dei majus est : quoniam hoc est testimonium Dei, quod majus est, quoniam testificatus est de Filio suo.
1 John 5 10 Qui credit in Filium Dei, habet testimonium Dei in se. Qui non credit Filio, mendacem facit eum : quia non credit in testimonium quod testificatus est Deus de Filio suo.
1 John 5 11 Et hoc est testimonium, quoniam vitam æternam dedit nobis Deus : et hæc vita in Filio ejus est.
1 John 5 12 Qui habet Filium, habet vitam : qui non habet Filium, vitam non habet.
1 John 5 13 Hæc scribo vobis ut sciatis quoniam vitam habetis æternam, qui creditis in nomine Filii Dei.
1 John 5 14 Et hæc est fiducia, quam habemus ad eum : quia quodcumque petierimus, secundum voluntatem ejus, audit nos.
1 John 5 15 Et scimus quia audit nos quidquid petierimus : scimus quoniam habemus petitiones quas postulamus ab eo.
1 John 5 16 Qui scit fratrem suum peccare peccatum non ad mortem, petat, et dabitur ei vita peccanti non ad mortem. Est peccatum ad mortem : non pro illo dico ut roget quis.
1 John 5 17 Omnis iniquitas, peccatum est : et est peccatum ad mortem.
1 John 5 18 Scimus quia omnis qui natus est ex Deo, non peccat : sed generatio Dei conservat eum, et malignus non tangit eum.
1 John 5 19 Scimus quoniam ex Deo sumus : et mundus totus in maligno positus est.
1 John 5 20 Et scimus quoniam Filius Dei venit, et dedit nobis sensum ut cognoscamus verum Deum, et simus in vero Filio ejus. Hic est verus Deus, et vita æterna.
1 John 5 21 Filioli, custodite vos a simulacris. Amen.
2 John 1 1 Senior Electæ dominæ, et natis ejus, quos ego diligo in veritate, et non ego solus, sed et omnes qui cognoverunt veritatem,
2 John 1 2 propter veritatem, quæ permanet in nobis, et nobiscum erit in æternum.
2 John 1 3 Sit vobiscum gratia, misericordia, pax a Deo Patre, et a Christo Jesu Filio Patris in veritate, et caritate.
2 John 1 4 Gavisus sum valde, quoniam inveni de filiis tuis ambulantes in veritate, sicut mandatum accepimus a Patre.
2 John 1 5 Et nunc rogo te domina, non tamquam mandatum novum scribens tibi, sed quod habuimus ab initio, ut diligamus alterutrum.
2 John 1 6 Et hæc est caritas, ut ambulemus secundum mandata ejus. Hoc est enim mandatum, ut quemadmodum audistis ab initio, in eo ambuletis.
2 John 1 7 Quoniam multi seductores exierunt in mundum, qui non confitentur Jesum Christum venisse in carnem : hic est seductor, et antichristus.
2 John 1 8 Videte vosmetipsos, ne perdatis quæ operati estis : sed ut mercedem plenam accipiatis.
2 John 1 9 Omnis qui recedit, et non permanet in doctrina Christi, Deum non habet : qui permanet in doctrina, hic et Patrem et Filium habet.
2 John 1 10 Si quis venit ad vos, et hanc doctrinam non affert, nolite recipere eum in domum, nec Ave ei dixeritis.
2 John 1 11 Qui enim dicit illi Ave, communicat operibus ejus malignis.
2 John 1 12 Plura habens vobis scribere, nolui per cartam et atramentum : spero enim me futurum apud vos, et os ad os loqui : ut gaudium vestrum plenum sit.
2 John 1 13 Salutant te filii sororis tuæ Electæ.
3 John 1 1 Senior Gajo carissimo, quem ego diligo in veritate.
3 John 1 2 Carissime, de omnibus orationem facio prospere te ingredi, et valere sicut prospere agit anima tua.
3 John 1 3 Gavisus sum valde venientibus fratribus, et testimonium perhibentibus veritati tuæ, sicut tu in veritate ambulas.
3 John 1 4 Majorem horum non habeo gratiam, quam ut audiam filios meos in veritate ambulare.
3 John 1 5 Carissime, fideliter facis quidquid operaris in fratres, et hoc in peregrinos,
3 John 1 6 qui testimonium reddiderunt caritati tuæ in conspectu ecclesiæ : quos, benefaciens, deduces digne Deo.
3 John 1 7 Pro nomine enim ejus profecti sunt, nihil accipientes a gentibus.
3 John 1 8 Nos ergo debemus suscipere hujusmodi, ut cooperatores simus veritatis.
3 John 1 9 Scripsissem forsitan ecclesiæ : sed is qui amat primatum genere in eis, Diotrephes, non recipit nos :
3 John 1 10 propter hoc si venero, commonebo ejus opera, quæ facit, verbis malignis garriens in nos : et quasi non ei ista sufficiant, neque ipse suscipit fratres : et eos qui suscipiunt, prohibet, et de ecclesia ejicit.
3 John 1 11 Carissime, noli imitari malum, sed quod bonum est. Qui benefacit, ex Deo est : qui malefacit, non vidit Deum.
3 John 1 12 Demetrio testimonium redditur ab omnibus, et ab ipsa veritate, sed et nos testimonium perhibemus : et nosti quoniam testimonium nostrum verum est.
3 John 1 13 Multa habui tibi scribere : sed nolui per atramentum et calamum scribere tibi.
3 John 1 14 Spero autem protinus te videre, et os ad os loquemur. Pax tibi. Salutant te amici. Saluta amicos nominatim.
Jude 1 1 Judas Jesu Christi servus, frater autem Jacobi, his qui sunt in Deo Patre dilectis, et Christo Jesu conservatis, et vocatis.
Jude 1 2 Misericordia vobis, et pax, et caritas adimpleatur.
Jude 1 3 Carissimi, omnem sollicitudinem faciens scribendi vobis de communi vestra salute, necesse habui scribere vobis : deprecans supercertari semel traditæ sanctis fidei.
Jude 1 4 Subintroierunt enim quidam homines (qui olim præscripti sunt in hoc judicium) impii, Dei nostri gratiam transferentes in luxuriam, et solum Dominatorem, et Dominum nostrum Jesum Christum negantes.
Jude 1 5 Commonere autem vos volo, scientes semel omnia, quoniam Jesus populum de terra Ægypti salvans, secundo eos, qui non crediderunt, perdidit :
Jude 1 6 angelos vero, qui non servaverunt suum principatum, sed dereliquerunt suum domicilium, in judicium magni diei, vinculis æternis sub caligine reservavit.
Jude 1 7 Sicut Sodoma, et Gomorrha, et finitimæ civitates simili modo exfornicatæ, et abeuntes post carnem alteram, factæ sunt exemplum, ignis æterni pœnam sustinentes.
Jude 1 8 Similiter et hi carnem quidem maculant, dominationem autem spernunt, majestatem autem blasphemant.
Jude 1 9 Cum Michaël Archangelus cum diabolo disputans altercaretur de Moysi corpore, non est ausus judicium inferre blasphemiæ : sed dixit : Imperet tibi Dominus.
Jude 1 10 Hi autem quæcumque quidem ignorant, blasphemant : quæcumque autem naturaliter, tamquam muta animalia, norunt, in his corrumpuntur.
Jude 1 11 Væ illis, quia in via Cain abierunt, et errore Balaam mercede effusi sunt, et in contradictione Core perierunt !
Jude 1 12 Hi sunt in epulis suis maculæ, convivantes sine timore, semetipsos pascentes, nubes sine aqua, quæ a ventis circumferentur, arbores autumnales, infructuosæ, bis mortuæ, eradicatæ,
Jude 1 13 fluctus feri maris, despumantes suas confusiones, sidera errantia : quibus procella tenebrarum servata est in æternum.
Jude 1 14 Prophetavit autem et de his septimus ab Adam Enoch, dicens : Ecce venit Dominus in sanctis millibus suis
Jude 1 15 facere judicium contra omnes, et arguere omnes impios de omnibus operibus impietatis eorum, quibus impie egerunt, et de omnibus duris, quæ locuti sunt contra Deum peccatores impii.
Jude 1 16 Hi sunt murmuratores querulosi, secundum desideria sua ambulantes, et os eorum loquitur superba, mirantes personas quæstus causa.
Jude 1 17 Vos autem carissimi, memores estote verborum, quæ prædicta sunt ab apostolis Domini nostri Jesu Christi,
Jude 1 18 qui dicebant vobis, quoniam in novissimo tempore venient illusores, secundum desideria sua ambulantes in impietatibus.
Jude 1 19 Hi sunt, qui segregant semetipsos, animales, Spiritum non habentes.
Jude 1 20 Vos autem carissimi superædificantes vosmetipsos sanctissimæ vestræ fidei, in Spiritu Sancto orantes,
Jude 1 21 vosmetipsos in dilectione Dei servate, exspectantes misericordiam Domini nostri Jesu Christi in vitam æternam.
Jude 1 22 Et hos quidem arguite judicatos :
Jude 1 23 illos vero salvate, de igne rapientes. Aliis autem miseremini in timore : odientes et eam, quæ carnalis est, maculatam tunicam.
Jude 1 24 Ei autem qui potens est vos conservare sine peccato et constituere ante conspectum gloriæ suæ immaculatos in exsultatione in adventu Domini nostri Jesu Christi,
Jude 1 25 soli Deo Salvatori nostro, per Jesum Christum Dominum nostrum, gloria et magnificentia, imperium et potestas ante omne sæculum, et nunc, et in omnia sæcula sæculorum. Amen.
Revelation 1 1 Apocalypsis Jesu Christi, quam dedit illi Deus palam facere servis suis, quæ oportet fieri cito : et significavit, mittens per angelum suum servo suo Joanni,
Revelation 1 2 qui testimonium perhibuit verbo Dei, et testimonium Jesu Christi, quæcumque vidit.
Revelation 1 3 Beatus qui legit, et audit verba prophetiæ hujus, et servat ea, quæ in ea scripta sunt : tempus enim prope est.
Revelation 1 4 Joannes septem ecclesiis, quæ sunt in Asia. Gratia vobis, et pax ab eo, qui est, et qui erat, et qui venturus est : et a septem spiritibus qui in conspectu throni ejus sunt :
Revelation 1 5 et a Jesu Christo, qui est testis fidelis, primogenitus mortuorum, et princeps regum terræ, qui dilexit nos, et lavit nos a peccatis nostris in sanguine suo,
Revelation 1 6 et fecit nos regnum, et sacerdotes Deo et Patri suo : ipsi gloria et imperium in sæcula sæculorum. Amen.
Revelation 1 7 Ecce venit cum nubibus, et videbit eum omnis oculus, et qui eum pupugerunt. Et plangent se super eum omnes tribus terræ. Etiam : amen.
Revelation 1 8 Ego sum alpha et omega, principium et finis, dicit Dominus Deus : qui est, et qui erat, et qui venturus est, omnipotens.
Revelation 1 9 Ego Joannes frater vester, et particeps in tribulatione, et regno, et patientia in Christo Jesu : fui in insula, quæ appellatur Patmos, propter verbum Dei, et testimonium Jesu :
Revelation 1 10 fui in spiritu in dominica die, et audivi post me vocem magnam tamquam tubæ,
Revelation 1 11 dicentis : Quod vides, scribe in libro : et mitte septem ecclesiis, quæ sunt in Asia, Epheso, et Smyrnæ, et Pergamo, et Thyatiræ, et Sardis, et Philadelphiæ, et Laodiciæ.
Revelation 1 12 Et conversus sum ut viderem vocem, quæ loquebatur mecum : et conversus vidi septem candelabra aurea :
Revelation 1 13 et in medio septem candelabrorum aureorum, similem Filio hominis vestitum podere, et præcinctum ad mamillas zona aurea :
Revelation 1 14 caput autem ejus, et capilli erant candidi tamquam lana alba, et tamquam nix, et oculi ejus tamquam flamma ignis :
Revelation 1 15 et pedes ejus similes auricalco, sicut in camino ardenti, et vox illius tamquam vox aquarum multarum :
Revelation 1 16 et habebat in dextera sua stellas septem : et de ore ejus gladius utraque parte acutus exibat : et facies ejus sicut sol lucet in virtute sua.
Revelation 1 17 Et cum vidissem eum, cecidi ad pedes ejus tamquam mortuus. Et posuit dexteram suam super me, dicens : Noli timere : ego sum primus, et novissimus,
Revelation 1 18 et vivus, et fui mortuus, et ecce sum vivens in sæcula sæculorum : et habeo claves mortis, et inferni.
Revelation 1 19 Scribe ergo quæ vidisti, et quæ sunt, et quæ oportet fieri post hæc.
Revelation 1 20 Sacramentum septem stellarum, quas vidisti in dextera mea, et septem candelabra aurea : septem stellæ, angeli sunt septem ecclesiarum : et candelabra septem, septem ecclesiæ sunt.
Revelation 2 1 Angelo Ephesi ecclesiæ scribe : Hæc dicit, qui tenet septem stellas in dextera sua, qui ambulat in medio septem candelabrorum aureorum :
Revelation 2 2 Scio opera tua, et laborem, et patientiam tuam, et quia non potes sustinere malos : et tentasti eos, qui se dicunt apostolos esse, et non sunt : et invenisti eos mendaces :
Revelation 2 3 et patientiam habes, et sustinuisti propter nomen meum, et non defecisti.
Revelation 2 4 Sed habeo adversum te, quod caritatem tuam primam reliquisti.
Revelation 2 5 Memor esto itaque unde excideris : et age pœnitentiam, et prima opera fac : sin autem, venio tibi, et movebo candelabrum tuum de loco suo, nisi pœnitentiam egeris.
Revelation 2 6 Sed hoc habes, quia odisti facta Nicolaitarum, quæ et ego odi.
Revelation 2 7 Qui habet aurem, audiat quid Spiritus dicat ecclesiis : Vincenti dabo edere de ligno vitæ, quod est in paradiso Dei mei.
Revelation 2 8 Et angelo Smyrnæ ecclesiæ scribe : Hæc dicit primus, et novissimus, qui fuit mortuus, et vivit :
Revelation 2 9 Scio tribulationem tuam, et paupertatem tuam, sed dives es : et blasphemaris ab his, qui se dicunt Judæos esse, et non sunt, sed sunt synagoga Satanæ.
Revelation 2 10 Nihil horum timeas quæ passurus es. Ecce missurus est diabolus aliquos ex vobis in carcerem ut tentemini : et habebitis tribulationem diebus decem. Esto fidelis usque ad mortem, et dabo tibi coronam vitæ.
Revelation 2 11 Qui habet aurem, audiat quid Spiritus dicat ecclesiis : Qui vicerit, non lædetur a morte secunda.
Revelation 2 12 Et angelo Pergami ecclesiæ scribe : Hæc dicit qui habet rhomphæam utraque parte acutam :
Revelation 2 13 Scio ubi habitas, ubi sedes est Satanæ : et tenes nomen meum, et non negasti fidem meam. Et in diebus illis Antipas testis meus fidelis, qui occisus est apud vos ubi Satanas habitat.
Revelation 2 14 Sed habeo aversus te pauca : quia habes illic tenentes doctrinam Balaam, qui docebat Balac mittere scandalum coram filiis Israël, edere, et fornicari :
Revelation 2 15 ita habes et tu tenentes doctrinam Nicolaitarum.
Revelation 2 16 Similiter pœnitentiam age : si quominus veniam tibi cito, et pugnabo cum illis in gladio oris mei.
Revelation 2 17 Qui habet aurem, audiat quid Spiritus dicat ecclesiis : Vincenti dabo manna absconditum, et dabo illi calculum candidum : et in calculo nomen novum scriptum, quod nemo scit, nisi qui accipit.
Revelation 2 18 Et angelo Thyatiræ ecclesiæ scribe : Hæc dicit Filius Dei, qui habet oculos tamquam flammam ignis, et pedes ejus similes auricalco :
Revelation 2 19 Novi opera tua, et fidem, et caritatem tuam, et ministerium, et patientiam tuam, et opera tua novissima plura prioribus.
Revelation 2 20 Sed habeo adversus te pauca : quia permittis mulierem Jezabel, quæ se dicit propheten, docere, et seducere servos meos, fornicari, et manducare de idolothytis.
Revelation 2 21 Et dedi illi tempus ut pœnitentiam ageret : et non vult pœnitere a fornicatione sua.
Revelation 2 22 Ecce mittam eam in lectum : et qui mœchantur cum ea, in tribulatione maxima erunt, nisi pœnitentiam ab operibus suis egerint.
Revelation 2 23 Et filios ejus interficiam in morte, et scient omnes ecclesiæ, quia ego sum scrutans renes, et corda : et dabo unicuique vestrum secundum opera sua. Vobis autem dico,
Revelation 2 24 et ceteris qui Thyatiræ estis : quicumque non habent doctrinam hanc, et qui non cognoverunt altitudines Satanæ, quemadmodum dicunt, non mittam super vos aliud pondus :
Revelation 2 25 tamen id quod habetis, tenete donec veniam.
Revelation 2 26 Et qui vicerit, et custodierit usque in finem opera mea, dabo illi potestatem super gentes,
Revelation 2 27 et reget eas in virga ferrea, et tamquam vas figuli confringentur,
Revelation 2 28 sicut et ego accepi a Patre meo : et dabo illi stellam matutinam.
Revelation 2 29 Qui habet aurem, audiat quid Spiritus dicat ecclesiis.
Revelation 3 1 Et angelo ecclesiæ Sardis scribe : Hæc dicit qui habet septem spiritus Dei, et septem stellas : Scio opera tua, quia nomen habes quod vivas, et mortuus es.
Revelation 3 2 Esto vigilans, et confirma cetera, quæ moritura erant. Non enim invenio opera tua plena coram Deo meo.
Revelation 3 3 In mente ergo habe qualiter acceperis, et audieris, et serva, et pœnitentiam age. Si ergo non vigilaveris, veniam ad te tamquam fur et nescies qua hora veniam ad te.
Revelation 3 4 Sed habes pauca nomina in Sardis qui non inquinaverunt vestimenta sua : et ambulabunt mecum in albis, quia digni sunt.
Revelation 3 5 Qui vicerit, sic vestietur vestimentis albis, et non delebo nomen ejus de libro vitæ, et confitebor nomen ejus coram Patre meo, et coram angelis ejus.
Revelation 3 6 Qui habet aurem, audiat quid Spiritus dicat ecclesiis.
Revelation 3 7 Et angelo Philadelphiæ ecclesiæ scribe : Hæc dicit Sanctus et Verus, qui habet clavem David : qui aperit, et nemo claudit : claudit, et nemo aperit :
Revelation 3 8 Scio opera tua. Ecce dedi coram te ostium apertum, quod nemo potest claudere : quia modicam habes virtutem, et servasti verbum meum, et non negasti nomen meum.
Revelation 3 9 Ecce dabo de synagoga Satanæ, qui dicunt se Judæos esse, et non sunt, sed mentiuntur : ecce faciam illos ut veniant, et adorent ante pedes tuos : et scient quia ego dilexi te,
Revelation 3 10 quoniam servasti verbum patientiæ meæ, et ego servabo te ab hora tentationis, quæ ventura est in orbem universum tentare habitantes in terra.
Revelation 3 11 Ecce venio cito : tene quod habes, ut nemo accipiat coronam tuam.
Revelation 3 12 Qui vicerit, faciam illum columnam in templo Dei mei, et foras non egredietur amplius : et scribam super eum nomen Dei mei, et nomen civitatis Dei mei novæ Jerusalem, quæ descendit de cælo a Deo meo, et nomen meum novum.
Revelation 3 13 Qui habet aurem, audiat quid Spiritus dicat ecclesiis.
Revelation 3 14 Et angelo Laodiciæ ecclesiæ scribe : Hæc dicit : Amen, testis fidelis et verus, qui est principium creaturæ Dei.
Revelation 3 15 Scio opera tua : quia neque frigidus es, neque calidus : utinam frigidus esses, aut calidus :
Revelation 3 16 sed quia tepidus es, et nec frigidus, nec calidus, incipiam te evomere ex ore meo :
Revelation 3 17 quia dicis : Quod dives sum, et locupletatus, et nullius egeo : et nescis quia tu es miser, et miserabilis, et pauper, et cæcus, et nudus.
Revelation 3 18 Suadeo tibi emere a me aurum ignitum probatum, ut locuples fias, et vestimentis albis induaris, et non appareat confusio nuditatis tuæ, et collyrio inunge oculos tuos ut videas.
Revelation 3 19 Ego quos amo, arguo, et castigo. Æmulare ergo, et pœnitentiam age.
Revelation 3 20 Ecce sto ad ostium, et pulso : si quis audierit vocem meam, et aperuerit mihi januam, intrabo ad illum, et cœnabo cum illo, et ipse mecum.
Revelation 3 21 Qui vicerit, dabo ei sedere mecum in throno meo : sicut et ego vici, et sedi cum Patre meo in throno ejus.
Revelation 3 22 Qui habet aurem, audiat quid Spiritus dicat ecclesiis.
Revelation 4 1 Post hæc vidi : et ecce ostium apertum in cælo, et vox prima, quam audivi tamquam tubæ loquentis mecum, dicens : Ascende huc, et ostendam tibi quæ oportet fieri post hæc.
Revelation 4 2 Et statim fui in spiritu : et ecce sedes posita erat in cælo, et supra sedem sedens.
Revelation 4 3 Et qui sedebat similis erat aspectui lapidis jaspidis, et sardinis : et iris erat in circuitu sedis similis visioni smaragdinæ.
Revelation 4 4 Et in circuitu sedis sedilia viginti quatuor : et super thronos viginti quatuor seniores sedentes, circumamicti vestimentis albis, et in capitibus eorum coronæ aureæ.
Revelation 4 5 Et de throno procedebant fulgura, et voces, et tonitrua : et septem lampades ardentes ante thronum, qui sunt septem spiritus Dei.
Revelation 4 6 Et in conspectu sedis tamquam mare vitreum simile crystallo : et in medio sedis, et in circuitu sedis quatuor animalia plena oculis ante et retro.
Revelation 4 7 Et animal primum simile leoni, et secundum animal simile vitulo, et tertium animal habens faciem quasi hominis, et quartum animal simile aquilæ volanti.
Revelation 4 8 Et quatuor animalia, singula eorum habebant alas senas : et in circuitu, et intus plena sunt oculis : et requiem non habebant die ac nocte, dicentia : Sanctus, Sanctus, Sanctus Dominus Deus omnipotens, qui erat, et qui est, et qui venturus est.
Revelation 4 9 Et cum darent illa animalia gloriam, et honorem, et benedictionem sedenti super thronum, viventi in sæcula sæculorum,
Revelation 4 10 procidebant viginti quatuor seniores ante sedentem in throno, et adorabant viventem in sæcula sæculorum, et mittebant coronas suas ante thronum, dicentes :
Revelation 4 11 Dignus es Domine Deus noster accipere gloriam, et honorem, et virtutem : quia tu creasti omnia, et propter voluntatem tuam erant, et creata sunt.
Revelation 5 1 Et vidi in dextera sedentis supra thronum, librum scriptum intus et foris, signatum sigillis septem.
Revelation 5 2 Et vidi angelum fortem, prædicantem voce magna : Quis est dignus aperire librum, et solvere signacula ejus ?
Revelation 5 3 Et nemo poterat neque in cælo, neque in terra, neque subtus terram aperire librum, neque respicere illum.
Revelation 5 4 Et ego flebam multum, quoniam nemo dignus inventus est aperire librum, nec videre eum.
Revelation 5 5 Et unus de senioribus dixit mihi : Ne fleveris : ecce vicit leo de tribu Juda, radix David, aperire librum, et solvere septem signacula ejus.
Revelation 5 6 Et vidi : et ecce in medio throni et quatuor animalium, et in medio seniorum, Agnum stantem tamquam occisum, habentem cornua septem, et oculos septem : qui sunt septem spiritus Dei, missi in omnem terram.
Revelation 5 7 Et venit : et accepit de dextera sedentis in throno librum.
Revelation 5 8 Et cum aperuisset librum, quatuor animalia, et viginti quatuor seniores ceciderunt coram Agno, habentes singuli citharas, et phialas aureas plenas odoramentorum, quæ sunt orationes sanctorum :
Revelation 5 9 et cantabant canticum novum, dicentes : Dignus es, Domine, accipere librum, et aperire signacula ejus : quoniam occisus es, et redemisti nos Deo in sanguine tuo ex omni tribu, et lingua, et populo, et natione :
Revelation 5 10 et fecisti nos Deo nostro regnum, et sacerdotes : et regnabimus super terram.
Revelation 5 11 Et vidi, et audivi vocem angelorum multorum in circuitu throni, et animalium, et seniorum : et erat numerus eorum millia millium,
Revelation 5 12 dicentium voce magna : Dignus est Agnus, qui occisus est, accipere virtutem, et divinitatem, et sapientiam, et fortitudinem, et honorem, et gloriam, et benedictionem.
Revelation 5 13 Et omnem creaturam, quæ in cælo est, et super terram, et sub terra, et quæ sunt in mari, et quæ in eo : omnes audivi dicentes : Sedenti in throno, et Agno, benedictio et honor, et gloria, et potestas in sæcula sæculorum.
Revelation 5 14 Et quatuor animalia dicebant : Amen. Et viginti quatuor seniores ceciderunt in facies suas : et adoraverunt viventem in sæcula sæculorum.
Revelation 6 1 Et vidi quod aperuisset Agnus unum de septem sigillis, et audivi unum de quatuor animalibus, dicens tamquam vocem tonitrui : Veni, et vide.
Revelation 6 2 Et vidi : et ecce equus albus, et qui sedebat super illum, habebat arcum, et data est ei corona, et exivit vincens ut vinceret.
Revelation 6 3 Et cum aperuisset sigillum secundum, audivi secundum animal, dicens : Veni, et vide.
Revelation 6 4 Et exivit alius equus rufus : et qui sedebat super illum, datum est ei ut sumeret pacem de terra, et ut invicem se interficiant, et datus est ei gladius magnus.
Revelation 6 5 Et cum aperuisset sigillum tertium, audivi tertium animal, dicens : Veni, et vide. Et ecce equus niger : et qui sedebat super illum, habebat stateram in manu sua.
Revelation 6 6 Et audivi tamquam vocem in medio quatuor animalium dicentium : Bilibris tritici denario et tres bilibres hordei denario, et vinum, et oleum ne læseris.
Revelation 6 7 Et cum aperuisset sigillum quartum, audivi vocem quarti animalis dicentis : Veni, et vide.
Revelation 6 8 Et ecce equus pallidus : et qui sedebat super eum, nomen illi Mors, et infernus sequebatur eum, et data est illi potestas super quatuor partes terræ, interficere gladio, fame, et morte, et bestiis terræ.
Revelation 6 9 Et cum aperuisset sigillum quintum, vidi subtus altare animas interfectorum propter verbum Dei, et propter testimonium, quod habebant :
Revelation 6 10 et clamabant voce magna, dicentes : Usquequo Domine (sanctus et verus), non judicas, et non vindicas sanguinem nostrum de iis qui habitant in terra ?
Revelation 6 11 Et datæ sunt illis singulæ stolæ albæ : et dictum est illis ut requiescerent adhuc tempus modicum donec compleantur conservi eorum, et fratres eorum, qui interficiendi sunt sicut et illi.
Revelation 6 12 Et vidi cum aperuisset sigillum sextum : et ecce terræmotus magnus factus est, et sol factus est niger tamquam saccus cilicinus : et luna tota facta est sicut sanguis :
Revelation 6 13 et stellæ de cælo ceciderunt super terram, sicut ficus emittit grossos suos cum a vento magno movetur :
Revelation 6 14 et cælum recessit sicut liber involutus : et omnis mons, et insulæ de locis suis motæ sunt :
Revelation 6 15 et reges terræ, et principes, et tribuni, et divites, et fortes, et omnis servus, et liber absconderunt se in speluncis, et in petris montium :
Revelation 6 16 et dicunt montibus, et petris : Cadite super nos, et abscondite nos a facie sedentis super thronum, et ab ira Agni :
Revelation 6 17 quoniam venit dies magnus iræ ipsorum : et quis poterit stare ?
Revelation 7 1 Post hæc vidi quatuor angelos stantes super quatuor angulos terræ, tenentes quatuor ventos terræ, ne flarent super terram, neque super mare, neque in ullam arborem.
Revelation 7 2 Et vidi alterum angelum ascendentem ab ortu solis, habentem signum Dei vivi : et clamavit voce magna quatuor angelis, quibus datum est nocere terræ et mari,
Revelation 7 3 dicens : Nolite nocere terræ, et mari, neque arboribus, quoadusque signemus servos Dei nostri in frontibus eorum.
Revelation 7 4 Et audivi numerum signatorum, centum quadraginta quatuor millia signati, ex omni tribu filiorum Israël.
Revelation 7 5 Ex tribu Juda duodecim millia signati : ex tribu Ruben duodecim millia signati : ex tribu Gad duodecim millia signati :
Revelation 7 6 ex tribu Aser duodecim millia signati : ex tribu Nephthali duodecim millia signati : ex tribu Manasse duodecim millia signati :
Revelation 7 7 ex tribu Simeon duodecim millia signati : ex tribu Levi duodecim millia signati : ex tribu Issachar duodecim millia signati :
Revelation 7 8 ex tribu Zabulon duodecim millia signati : ex tribu Joseph duodecim millia signati : ex tribu Benjamin duodecim millia signati.
Revelation 7 9 Post hæc vidi turbam magnam, quam dinumerare nemo poterat, ex omnibus gentibus, et tribubus, et populis, et linguis : stantes ante thronum, et in conspectu Agni, amicti stolis albis, et palmæ in manibus eorum :
Revelation 7 10 et clamabant voce magna, dicentes : Salus Deo nostro, qui sedet super thronum, et Agno.
Revelation 7 11 Et omnes angeli stabant in circuitu throni, et seniorum, et quatuor animalium : et ceciderunt in conspectu throni in facies suas, et adoraverunt Deum,
Revelation 7 12 dicentes : Amen. Benedictio, et claritas, et sapientia, et gratiarum actio, honor, et virtus, et fortitudo Deo nostro in sæcula sæculorum. Amen.
Revelation 7 13 Et respondit unus de senioribus et dixit mihi : Hi, qui amicti sunt stolis albis, qui sunt ? et unde venerunt ?
Revelation 7 14 Et dixi illi : Domine mi, tu scis. Et dixit mihi : Hi sunt, qui venerunt de tribulatione magna, et laverunt stolas suas, et dealbaverunt eas in sanguine Agni.
Revelation 7 15 Ideo sunt ante thronum Dei, et serviunt ei die ac nocte in templo ejus : et qui sedet in throno, habitabit super illos :
Revelation 7 16 non esurient, neque sitient amplius, nec cadet super illos sol, neque ullus æstus :
Revelation 7 17 quoniam Agnus, qui in medio throni est, reget illos et deducet eos ad vitæ fontes aquarum, et absterget Deus omnem lacrimam ab oculis eorum.
Revelation 8 1 Et cum aperuisset sigillum septimum, factum est silentium in cælo, quasi media hora.
Revelation 8 2 Et vidi septem angelos stantes in conspectu Dei : et datæ sunt illis septem tubæ.
Revelation 8 3 Et alius angelus venit, et stetit ante altare habens thuribulum aureum : et data sunt illi incensa multa, ut daret de orationibus sanctorum omnium super altare aureum, quod est ante thronum Dei.
Revelation 8 4 Et ascendit fumus incensorum de orationibus sanctorum de manu angeli coram Deo.
Revelation 8 5 Et accepit angelus thuribulum, et implevit illud de igne altaris, et misit in terram : et facta sunt tonitrua, et voces, et fulgura, et terræmotus magnus.
Revelation 8 6 Et septem angeli, qui habebant septem tubas, præparaverunt se ut tuba canerent.
Revelation 8 7 Et primus angelus tuba cecinit, et facta est grando, et ignis, mista in sanguine, et missum est in terram, et tertia pars terræ combusta est, et tertia pars arborum concremata est, et omne fœnum viride combustum est.
Revelation 8 8 Et secundus angelus tuba cecinit : et tamquam mons magnus igne ardens missus est in mare, et facta est tertia pars maris sanguis,
Revelation 8 9 et mortua est tertia pars creaturæ eorum, quæ habebant animas in mari, et tertia pars navium interiit.
Revelation 8 10 Et tertius angelus tuba cecinit : et cecidit de cælo stella magna, ardens tamquam facula, et cecidit in tertiam partem fluminum, et in fontes aquarum :
Revelation 8 11 et nomen stellæ dicitur Absinthium, et facta est tertia pars aquarum in absinthium ; et multi hominum mortui sunt de aquis, quia amaræ factæ sunt.
Revelation 8 12 Et quartus angelus tuba cecinit : et percussa est tertia pars solis, et tertia pars lunæ, et tertia pars stellarum, ita ut obscuraretur tertia pars eorum, et diei non luceret pars tertia, et noctis similiter.
Revelation 8 13 Et vidi, et audivi vocem unius aquilæ volantis per medium cæli dicentis voce magna : Væ, væ, væ habitantibus in terra de ceteris vocibus trium angelorum, qui erant tuba canituri.
Revelation 9 1 Et quintus angelus tuba cecinit : et vidi stellam de cælo cecidisse in terram, et data est ei clavis putei abyssi.
Revelation 9 2 Et aperuit puteum abyssi : et ascendit fumus putei, sicut fumus fornacis magnæ : et obscuratus est sol, et aër de fumo putei :
Revelation 9 3 et de fumo putei exierunt locustæ in terram, et data est illis potestas, sicut habent potestatem scorpiones terræ :
Revelation 9 4 et præceptum est illis ne læderent fœnum terræ, neque omne viride, neque omnem arborem : nisi tantum homines, qui non habent signum Dei in frontibus suis :
Revelation 9 5 et datum est illis ne occiderent eos : sed ut cruciarent mensibus quinque : et cruciatus eorum, ut cruciatus scorpii cum percutit hominem.
Revelation 9 6 Et in diebus illis quærent homines mortem, et non invenient eam : et desiderabunt mori, et fugiet mors ab eis.
Revelation 9 7 Et similitudines locustarum, similes equis paratis in prælium : et super capita earum tamquam coronæ similes auro : et facies earum tamquam facies hominum.
Revelation 9 8 Et habebant capillos sicut capillos mulierum. Et dentes earum, sicut dentes leonum erant :
Revelation 9 9 et habebant loricas sicut loricas ferreas, et vox alarum earum sicut vox curruum equorum multorum currentium in bellum :
Revelation 9 10 et habebant caudas similes scorpionum, et aculei erant in caudis earum : et potestas earum nocere hominibus mensibus quinque :
Revelation 9 11 et habebant super se regem angelum abyssi cui nomen hebraice Abaddon, græce autem Apollyon, latine habens nomen Exterminans.
Revelation 9 12 Væ unum abiit, et ecce veniunt adhuc duo væ post hæc.
Revelation 9 13 Et sextus angelus tuba cecinit : et audivi vocem unam ex quatuor cornibus altaris aurei, quod est ante oculos Dei,
Revelation 9 14 dicentem sexto angelo, qui habebat tubam : Solve quatuor angelos, qui alligati sunt in flumine magno Euphrate.
Revelation 9 15 Et soluti sunt quatuor angeli, qui parati erant in horam, et diem, et mensem, et annum, ut occiderent tertiam partem hominum.
Revelation 9 16 Et numerus equestris exercitus vicies millies dena millia. Et audivi numerum eorum.
Revelation 9 17 Et ita vidi equos in visione : et qui sedebant super eos, habebant loricas igneas, et hyacinthinas, et sulphureas, et capita eorum erant tamquam capita leonum : et de ore eorum procedit ignis, et fumus, et sulphur.
Revelation 9 18 Et ab his tribus plagis occisa est tertia pars hominum de igne, et de fumo, et sulphure, quæ procedebant de ore ipsorum.
Revelation 9 19 Potestas enim equorum in ore eorum est, et in caudis eorum, nam caudæ eorum similes serpentibus, habentes capita : et in his nocent.
Revelation 9 20 Et ceteri homines, qui non sunt occisi in his plagis, neque pœnitentiam egerunt de operibus manuum suarum, ut non adorarent dæmonia, et simulacra aurea, et argentea, et ærea, et lapidea, et lignea, quæ neque videre possunt, neque audire, neque ambulare,
Revelation 9 21 et non egerunt pœnitentiam ab homicidiis suis, neque a veneficiis suis, neque a fornicatione sua, neque a furtis suis.
Revelation 10 1 Et vidi alium angelum fortem descendentem de cælo amictum nube, et iris in capite ejus, et facies ejus erat ut sol, et pedes ejus tamquam columnæ ignis :
Revelation 10 2 et habebat in manu sua libellum apertum : et posuit pedem suum dextrum super mare, sinistrum autem super terram :
Revelation 10 3 et clamavit voce magna, quemadmodum cum leo rugit. Et cum clamasset, locuta sunt septem tonitrua voces suas.
Revelation 10 4 Et cum locuta fuissent septem tonitrua voces suas, ego scripturus eram : et audivi vocem de cælo dicentem mihi : Signa quæ locuta sunt septem tonitrua : et noli ea scribere.
Revelation 10 5 Et angelus, quem vidi stantem super mare et super terram, levavit manum suam ad cælum :
Revelation 10 6 et juravit per viventem in sæcula sæculorum, qui creavit cælum, et ea quæ in eo sunt : et terram, et ea quæ in ea sunt : et mare, et ea quæ in eo sunt : Quia tempus non erit amplius :
Revelation 10 7 sed in diebus vocis septimi angeli, cum cœperit tuba canere, consummabitur mysterium Dei sicut evangelizavit per servos suos prophetas.
Revelation 10 8 Et audivi vocem de cælo iterum loquentem mecum, et dicentem : Vade, et accipe librum apertum de manu angeli stantis super mare, et super terram.
Revelation 10 9 Et abii ad angelum, dicens ei, ut daret mihi librum. Et dixit mihi : Accipe librum, et devora illum : et faciet amaricari ventrem tuum, sed in ore tuo erit dulce tamquam mel.
Revelation 10 10 Et accepi librum de manu angeli, et devoravi illum : et erat in ore meo tamquam mel dulce, et cum devorassem eum, amaricatus est venter meus :
Revelation 10 11 et dixit mihi : Oportet te iterum prophetare gentibus, et populis, et linguis, et regibus multis.
Revelation 11 1 Et datus est mihi calamus similis virgæ, et dictum est mihi : Surge, et metire templum Dei, et altare, et adorantes in eo :
Revelation 11 2 atrium autem, quod est foris templum, ejice foras, et ne metiaris illud : quoniam datum est gentibus, et civitatem sanctam calcabunt mensibus quadraginta duobus :
Revelation 11 3 et dabo duobus testibus meis, et prophetabunt diebus mille ducentis sexaginta, amicti saccis.
Revelation 11 4 Hi sunt duæ olivæ et duo candelabra in conspectu Domini terræ stantes.
Revelation 11 5 Et si quis voluerit eos nocere, ignis exiet de ore eorum, et devorabit inimicos eorum : et si quis voluerit eos lædere, sic oportet eum occidi.
Revelation 11 6 Hi habent potestatem claudendi cælum, ne pluat diebus prophetiæ ipsorum : et potestatem habent super aquas convertendi eas in sanguinem, et percutere terram omni plaga quotiescumque voluerint.
Revelation 11 7 Et cum finierint testimonium suum, bestia, quæ ascendit de abysso, faciet adversum eos bellum, et vincet illos, et occidet eos.
Revelation 11 8 Et corpora eorum jacebunt in plateis civitatis magnæ, quæ vocatur spiritualiter Sodoma, et Ægyptus, ubi et Dominus eorum crucifixus est.
Revelation 11 9 Et videbunt de tribubus, et populis, et linguis, et gentibus corpora eorum per tres dies et dimidium : et corpora eorum non sinent poni in monumentis :
Revelation 11 10 et inhabitantes terram gaudebunt super illos, et jucundabuntur : et munera mittent invicem, quoniam hi duo prophetæ cruciaverunt eos, qui habitabant super terram.
Revelation 11 11 Et post dies tres et dimidium, spiritus vitæ a Deo intravit in eos. Et steterunt super pedes suos, et timor magnus cecidit super eos qui viderunt eos.
Revelation 11 12 Et audierunt vocem magnam de cælo, dicentem eis : Ascendite huc. Et ascenderunt in cælum in nube : et viderunt illos inimici eorum.
Revelation 11 13 Et in illa hora factus est terræmotus magnus, et decima pars civitatis cecidit : et occisa sunt in terræmotu nomina hominum septem millia : et reliqui in timorem sunt missi, et dederunt gloriam Deo cæli.
Revelation 11 14 Væ secundum abiit : et ecce væ tertium veniet cito.
Revelation 11 15 Et septimus angelus tuba cecinit : et factæ sunt voces magnæ in cælo dicentes : Factum est regnum hujus mundi, Domini nostri et Christi ejus, et regnabit in sæcula sæculorum. Amen.
Revelation 11 16 Et viginti quatuor seniores, qui in conspectu Dei sedent in sedibus suis, ceciderunt in facies suas, et adoraverunt Deum, dicentes :
Revelation 11 17 Gratias agimus tibi, Domine Deus omnipotens, qui es, et qui eras, et qui venturus es : quia accepisti virtutem tuam magnam, et regnasti.
Revelation 11 18 Et iratæ sunt gentes, et advenit ira tua et tempus mortuorum judicari, et reddere mercedem servis tuis prophetis, et sanctis, et timentibus nomen tuum pusillis et magnis, et exterminandi eos qui corruperunt terram.
Revelation 11 19 Et apertum est templum Dei in cælo : et visa est arca testamenti ejus in templo ejus, et facta sunt fulgura, et voces, et terræmotus, et grando magna.
Revelation 12 1 Et signum magnum apparuit in cælo : mulier amicta sole, et luna sub pedibus ejus, et in capite ejus corona stellarum duodecim :
Revelation 12 2 et in utero habens, clamabat parturiens, et cruciabatur ut pariat.
Revelation 12 3 Et visum est aliud signum in cælo : et ecce draco magnus rufus habens capita septem, et cornua decem : et in capitibus ejus diademata septem,
Revelation 12 4 et cauda ejus trahebat tertiam partem stellarum cæli, et misit eas in terram : et draco stetit ante mulierem, quæ erat paritura, ut cum peperisset, filium ejus devoraret.
Revelation 12 5 Et peperit filium masculum, qui recturus erat omnes gentes in virga ferrea : et raptus est filius ejus ad Deum, et ad thronum ejus,
Revelation 12 6 et mulier fugit in solitudinem ubi habebat locum paratum a Deo, ut ibi pascant eam diebus mille ducentis sexaginta.
Revelation 12 7 Et factum est prælium magnum in cælo : Michaël et angeli ejus præliabantur cum dracone, et draco pugnabat, et angeli ejus :
Revelation 12 8 et non valuerunt, neque locus inventus est eorum amplius in cælo.
Revelation 12 9 Et projectus est draco ille magnus, serpens antiquus, qui vocatur diabolus, et Satanas, qui seducit universum orbem : et projectus est in terram, et angeli ejus cum illo missi sunt.
Revelation 12 10 Et audivi vocem magnam in cælo dicentem : Nunc facta est salus, et virtus, et regnum Dei nostri, et potestas Christi ejus : quia projectus est accusator fratrum nostrorum, qui accusabat illos ante conspectum Dei nostri die ac nocte.
Revelation 12 11 Et ipsi vicerunt eum propter sanguinem Agni, et propter verbum testimonii sui, et non dilexerunt animas suas usque ad mortem.
Revelation 12 12 Propterea lætamini cæli, et qui habitatis in eis. Væ terræ, et mari, quia descendit diabolus ad vos habens iram magnam, sciens quod modicum tempus habet.
Revelation 12 13 Et postquam vidit draco quod projectus esset in terram, persecutus est mulierem, quæ peperit masculum :
Revelation 12 14 et datæ sunt mulieri alæ duæ aquilæ magnæ ut volaret in desertum in locum suum, ubi alitur per tempus et tempora, et dimidium temporis a facie serpentis.
Revelation 12 15 Et misit serpens ex ore suo post mulierem, aquam tamquam flumen, ut eam faceret trahi a flumine.
Revelation 12 16 Et adjuvit terra mulierem, et aperuit terra os suum, et absorbuit flumen, quod misit draco de ore suo.
Revelation 12 17 Et iratus est draco in mulierem : et abiit facere prælium cum reliquis de semine ejus, qui custodiunt mandata Dei, et habent testimonium Jesu Christi.
Revelation 12 18 Et stetit supra arenam maris.
Revelation 13 1 Et vidi de mari bestiam ascendentem habentem capita septem, et cornua decem, et super cornua ejus decem diademata, et super capita ejus nomina blasphemiæ.
Revelation 13 2 Et bestia, quam vidi, similis erat pardo, et pedes ejus sicut pedes ursi, et os ejus sicut os leonis. Et dedit illi draco virtutem suam, et potestatem magnam.
Revelation 13 3 Et vidi unum de capitibus suis quasi occisum in mortem : et plaga mortis ejus curata est. Et admirata est universa terra post bestiam.
Revelation 13 4 Et adoraverunt draconem, qui dedit potestatem bestiæ : et adoraverunt bestiam, dicentes : Quis similis bestiæ ? et quis poterit pugnare cum ea ?
Revelation 13 5 Et datum est ei os loquens magna et blasphemias : et data est ei potestas facere menses quadraginta duos.
Revelation 13 6 Et aperuit os suum in blasphemias ad Deum, blasphemare nomen ejus, et tabernaculum ejus, et eos qui in cælo habitant.
Revelation 13 7 Et est datum illi bellum facere cum sanctis, et vincere eos. Et data est illi potestas in omnem tribum, et populum, et linguam, et gentem,
Revelation 13 8 et adoraverunt eam omnes, qui inhabitant terram : quorum non sunt scripta nomina in libro vitæ Agni, qui occisus est ab origine mundi.
Revelation 13 9 Si quis habet aurem, audiat.
Revelation 13 10 Qui in captivitatem duxerit, in captivitatem vadet : qui in gladio occiderit, oportet eum gladio occidi. Hic est patientia, et fides sanctorum.
Revelation 13 11 Et vidi aliam bestiam ascendentem de terra, et habebat cornua duo similia Agni, et loquebatur sicut draco.
Revelation 13 12 Et potestatem prioris bestiæ omnem faciebat in conspectu ejus : et fecit terram, et habitantes in ea, adorare bestiam primam, cujus curata est plaga mortis.
Revelation 13 13 Et fecit signa magna, ut etiam ignem faceret de cælo descendere in terram in conspectu hominum.
Revelation 13 14 Et seduxit habitantes in terra propter signa, quæ data sunt illi facere in conspectu bestiæ, dicens habitantibus in terra, ut faciant imaginem bestiæ, quæ habet plagam gladii, et vixit.
Revelation 13 15 Et datum est illi ut daret spiritum imagini bestiæ, et ut loquatur imago bestiæ : et faciat ut quicumque non adoraverint imaginem bestiæ, occidantur.
Revelation 13 16 Et faciet omnes pusillos, et magnos, et divites, et pauperes, et liberos, et servos habere caracterem in dextera manu sua, aut in frontibus suis :
Revelation 13 17 et nequis possit emere, aut vendere, nisi qui habet caracterem, aut nomen bestiæ, aut numerum nominis ejus.
Revelation 13 18 Hic sapientia est. Qui habet intellectum, computet numerum bestiæ. Numerus enim hominis est : et numerus ejus sexcenti sexaginta sex.
Revelation 14 1 Et vidi : et ecce Agnus stabat supra montem Sion, et cum eo centum quadraginta quatuor millia, habentes nomen ejus, et nomen Patris ejus scriptum in frontibus suis.
Revelation 14 2 Et audivi vocem de cælo, tamquam vocem aquarum multarum, et tamquam vocem tonitrui magni : et vocem, quam audivi, sicut citharœdorum citharizantium in citharis suis.
Revelation 14 3 Et cantabant quasi canticum novum ante sedem, et ante quatuor animalia, et seniores : et nemo poterat dicere canticum, nisi illa centum quadraginta quatuor millia, qui empti sunt de terra.
Revelation 14 4 Hi sunt, qui cum mulieribus non sunt coinquinati : virgines enim sunt. Hi sequuntur Agnum quocumque ierit. Hi empti sunt ex hominibus primitiæ Deo, et Agno :
Revelation 14 5 et in ore eorum non est inventum mendacium : sine macula enim sunt ante thronum Dei.
Revelation 14 6 Et vidi alterum angelum volantem per medium cæli, habentem Evangelium æternum, ut evangelizaret sedentibus super terram, et super omnem gentem, et tribum, et linguam, et populum :
Revelation 14 7 dicens magna voce : Timete Dominum, et date illi honorem, quia venit hora judicii ejus : et adorate eum, qui fecit cælum, et terram, mare, et fontes aquarum.
Revelation 14 8 Et alius angelus secutus est dicens : Cecidit, cecidit Babylon illa magna : quæ a vino iræ fornicationis suæ potavit omnes gentes.
Revelation 14 9 Et tertius angelus secutus est illos, dicens voce magna : Si quis adoraverit bestiam, et imaginem ejus, et acceperit caracterem in fronte sua, aut in manu sua :
Revelation 14 10 et hic bibet de vino iræ Dei, quod mistum est mero in calice iræ ipsius, et cruciabitur igne, et sulphure in conspectu angelorum sanctorum, et ante conspectum Agni :
Revelation 14 11 et fumus tormentorum eorum ascendet in sæcula sæculorum : nec habent requiem die ac nocte, qui adoraverunt bestiam, et imaginem ejus, et si quis acceperit caracterem nominis ejus.
Revelation 14 12 Hic patientia sanctorum est, qui custodiunt mandata Dei, et fidem Jesu.
Revelation 14 13 Et audivi vocem de cælo, dicentem mihi : Scribe : Beati mortui qui in Domino moriuntur. Amodo jam dicit Spiritus, ut requiescant a laboribus suis : opera enim illorum sequuntur illos.
Revelation 14 14 Et vidi : et ecce nubem candidam, et super nubem sedentem similem Filio hominis, habentem in capite suo coronam auream, et in manu sua falcem acutam.
Revelation 14 15 Et alius angelus exivit de templo, clamans voce magna ad sedentem super nubem : Mitte falcem tuam, et mete, quia venit hora ut metatur, quoniam aruit messis terræ.
Revelation 14 16 Et misit qui sedebat super nubem, falcem suam in terram, et demessa est terra.
Revelation 14 17 Et alius angelus exivit de templo, quod est in cælo, habens et ipse falcem acutam.
Revelation 14 18 Et alius angelus exivit de altari, qui habebat potestatem supra ignem : et clamavit voce magna ad eum qui habebat falcem acutam, dicens : Mitte falcem tuam acutam, et vindemia botros vineæ terræ : quoniam maturæ sunt uvæ ejus.
Revelation 14 19 Et misit angelus falcem suam acutam in terram, et vindemiavit vineam terræ, et misit in lacum iræ Dei magnum :
Revelation 14 20 et calcatus est lacus extra civitatem, et exivit sanguis de lacu usque ad frenos equorum per stadia mille sexcenta.
Revelation 15 1 Et vidi aliud signum in cælo magnum et mirabile, angelos septem, habentes plagas septem novissimas : quoniam in illis consummata est ira Dei.
Revelation 15 2 Et vidi tamquam mare vitreum mistum igne, et eos, qui vicerunt bestiam, et imaginem ejus, et numerum nominis ejus, stantes super mare vitreum, habentes citharas Dei :
Revelation 15 3 et cantantes canticum Moysi servi Dei, et canticum Agni, dicentes : Magna et mirabilia sunt opera tua, Domine Deus omnipotens : justæ et veræ sunt viæ tuæ, Rex sæculorum.
Revelation 15 4 Quis non timebit te, Domine, et magnificabit nomen tuum ? quia solus pius es : quoniam omnes gentes venient, et adorabunt in conspectu tuo, quoniam judicia tua manifesta sunt.
Revelation 15 5 Et post hæc vidi : et ecce apertum est templum tabernaculi testimonii in cælo,
Revelation 15 6 et exierunt septem angeli habentes septem plagas de templo, vestiti lino mundo et candido, et præcincti circa pectora zonis aureis.
Revelation 15 7 Et unum de quatuor animalibus dedit septem angelis septem phialas aureas, plenas iracundiæ Dei viventis in sæcula sæculorum.
Revelation 15 8 Et impletum est templum fumo a majestate Dei, et de virtute ejus : et nemo poterat introire in templum, donec consummarentur septem plagæ septem angelorum.
Revelation 16 1 Et audivi vocem magnam de templo, dicentem septem angelis : Ite, et effundite septem phialas iræ Dei in terram.
Revelation 16 2 Et abiit primus, et effudit phialam suam in terram, et factum est vulnus sævum et pessimum in homines, qui habebant caracterem bestiæ, et in eos qui adoraverunt imaginem ejus.
Revelation 16 3 Et secundus angelus effudit phialam suam in mare, et factus est sanguis tamquam mortui : et omnis anima vivens mortua est in mari.
Revelation 16 4 Et tertius effudit phialam suam super flumina, et super fontes aquarum, et factus est sanguis.
Revelation 16 5 Et audivi angelum aquarum dicentem : Justus es, Domine, qui es, et qui eras sanctus, qui hæc judicasti :
Revelation 16 6 quia sanguinem sanctorum et prophetarum effuderunt, et sanguinem eis dedisti bibere : digni enim sunt.
Revelation 16 7 Et audivi alterum ab altari dicentem : Etiam Domine Deus omnipotens, vera et justa judicia tua.
Revelation 16 8 Et quartus angelus effudit phialam suam in solem, et datum est illi æstu affligere homines, et igni :
Revelation 16 9 et æstuaverunt homines æstu magno, et blasphemaverunt nomen Dei habentis potestatem super has plagas, neque egerunt pœnitentiam ut darent illi gloriam.
Revelation 16 10 Et quintus angelus effudit phialam suam super sedem bestiæ : et factum est regnum ejus tenebrosum, et commanducaverunt linguas suas præ dolore :
Revelation 16 11 et blasphemaverunt Deum cæli præ doloribus, et vulneribus suis, et non egerunt pœnitentiam ex operibus suis.
Revelation 16 12 Et sextus angelus effudit phialam suam in flumen illud magnum Euphraten : et siccavit aquam ejus, ut præpararetur via regibus ab ortu solis.
Revelation 16 13 Et vidi de ore draconis, et de ore bestiæ, et de ore pseudoprophetæ spiritus tres immundos in modum ranarum.
Revelation 16 14 Sunt enim spiritus dæmoniorum facientes signa, et procedunt ad reges totius terræ congregare illos in prælium ad diem magnum omnipotentis Dei.
Revelation 16 15 Ecce venio sicut fur. Beatus qui vigilat, et custodit vestimenta sua, ne nudus ambulet, et videant turpitudinem ejus.
Revelation 16 16 Et congregabit illos in locum qui vocatur hebraice Armagedon.
Revelation 16 17 Et septimus angelus effudit phialam suam in aërem, et exivit vox magna de templo a throno, dicens : Factum est.
Revelation 16 18 Et facta sunt fulgura, et voces, et tonitrua, et terræmotus factus est magnus, qualis numquam fuit ex quo homines fuerunt super terram : talis terræmotus, sic magnus.
Revelation 16 19 Et facta est civitas magna in tres partes : et civitates gentium ceciderunt. Et Babylon magna venit in memoriam ante Deum, dare illi calicem vini indignationis iræ ejus.
Revelation 16 20 Et omnis insula fugit, et montes non sunt inventi.
Revelation 16 21 Et grando magna sicut talentum descendit de cælo in homines : et blasphemaverunt Deum homines propter plagam grandinis : quoniam magna facta est vehementer.
Revelation 17 1 Et venit unus de septem angelis, qui habebant septem phialas, et locutus est mecum, dicens : Veni, ostendam tibi damnationem meretricis magnæ, quæ sedet super aquas multas,
Revelation 17 2 cum qua fornicati sunt reges terræ, et inebriati sunt qui inhabitant terram de vino prostitutionis ejus.
Revelation 17 3 Et abstulit me in spiritu in desertum. Et vidi mulierem sedentem super bestiam coccineam, plenam nominibus blasphemiæ, habentem capita septem, et cornua decem.
Revelation 17 4 Et mulier erat circumdata purpura, et coccino, et inaurata auro, et lapide pretioso, et margaritis, habens poculum aureum in manu sua, plenum abominatione, et immunditia fornicationis ejus.
Revelation 17 5 Et in fronte ejus nomen scriptum : Mysterium : Babylon magna, mater fornicationum, et abominationum terræ.
Revelation 17 6 Et vidi mulierem ebriam de sanguine sanctorum, et de sanguine martyrum Jesu. Et miratus sum cum vidissem illam admiratione magna.
Revelation 17 7 Et dixit mihi angelus : Quare miraris ? ego dicam tibi sacramentum mulieris, et bestiæ, quæ portat eam, quæ habet capita septem, et cornua decem.
Revelation 17 8 Bestia, quam vidisti, fuit, et non est, et ascensura est de abysso, et in interitum ibit : et mirabuntur inhabitantes terram (quorum non sunt scripta nomina in libro vitæ a constitutione mundi) videntes bestiam, quæ erat, et non est.
Revelation 17 9 Et hic est sensus, qui habet sapientiam. Septem capita, septem montes sunt, super quos mulier sedet, et reges septem sunt.
Revelation 17 10 Quinque ceciderunt, unus est, et alius nondum venit : et cum venerit, oportet illum breve tempus manere.
Revelation 17 11 Et bestia, quæ erat, et non est : et ipsa octava est : et de septem est, et in interitum vadit.
Revelation 17 12 Et decem cornua, quæ vidisti, decem reges sunt : qui regnum nondum acceperunt, sed potestatem tamquam reges una hora accipient post bestiam.
Revelation 17 13 Hi unum consilium habent, et virtutem, et potestatem suam bestiæ tradent.
Revelation 17 14 Hi cum Agno pugnabunt, et Agnus vincet illos : quoniam Dominus dominorum est, et Rex regum, et qui cum illo sunt, vocati, electi, et fideles.
Revelation 17 15 Et dixit mihi : Aquæ, quas vidisti ubi meretrix sedet, populi sunt, et gentes, et linguæ.
Revelation 17 16 Et decem cornua, quæ vidisti in bestia : hi odient fornicariam, et desolatam facient illam, et nudam, et carnes ejus manducabunt, et ipsam igni concremabunt.
Revelation 17 17 Deus enim dedit in corda eorum ut faciant quod placitum est illi : ut dent regnum suum bestiæ donec consummentur verba Dei.
Revelation 17 18 Et mulier, quam vidisti, est civitas magna, quæ habet regnum super reges terræ.
Revelation 18 1 Et post hæc vidi alium angelum descendentem de cælo, habentem potestatem magnam : et terra illuminata est a gloria ejus.
Revelation 18 2 Et exclamavit in fortitudine, dicens : Cecidit, cecidit Babylon magna : et facta est habitatio dæmoniorum, et custodia omnis spiritus immundi, et custodia omnis volucris immundæ, et odibilis :
Revelation 18 3 quia de vino iræ fornicationis ejus biberunt omnes gentes : et reges terræ cum illa fornicati sunt : et mercatores terræ de virtute deliciarum ejus divites facti sunt.
Revelation 18 4 Et audivi aliam vocem de cælo, dicentem : Exite de illa populus meus : ut ne participes sitis delictorum ejus, et de plagis ejus non accipiatis.
Revelation 18 5 Quoniam pervenerunt peccata ejus usque ad cælum, et recordatus est Dominus iniquitatum ejus.
Revelation 18 6 Reddite illi sicut et ipsa reddidit vobis : et duplicate duplicia secundum opera ejus : in poculo, quo miscuit, miscete illi duplum.
Revelation 18 7 Quantum glorificavit se, et in deliciis fuit, tantum date illi tormentum et luctum : quia in corde suo dicit : Sedeo regina : et vidua non sum, et luctum non videbo.
Revelation 18 8 Ideo in una die venient plagæ ejus, mors, et luctus, et fames, et igne comburetur : quia fortis est Deus, qui judicabit illam.
Revelation 18 9 Et flebunt, et plangent se super illam reges terræ, qui cum illa fornicati sunt, et in deliciis vixerunt, cum viderint fumum incendii ejus :
Revelation 18 10 longe stantes propter timorem tormentorum ejus, dicentes : Væ, væ civitas illa magna Babylon, civitas illa fortis : quoniam una hora venit judicium tuum.
Revelation 18 11 Et negotiatores terræ flebunt, et lugebunt super illam : quoniam merces eorum nemo emet amplius :
Revelation 18 12 merces auri, et argenti, et lapidis pretiosi, et margaritæ, et byssi, et purpuræ, et serici, et cocci (et omne lignum thyinum, et omnia vasa eboris, et omnia vasa de lapide pretioso, et æramento, et ferro, et marmore,
Revelation 18 13 et cinnamomum) et odoramentorum, et unguenti, et thuris, et vini, et olei, et similæ, et tritici, et jumentorum, et ovium, et equorum, et rhedarum, et mancipiorum, et animarum hominum.
Revelation 18 14 Et poma desiderii animæ tuæ discesserunt a te, et omnia pinguia et præclara perierunt a te, et amplius illa jam non invenient.
Revelation 18 15 Mercatores horum, qui divites facti sunt, ab ea longe stabunt propter timorem tormentorum ejus, flentes, ac lugentes,
Revelation 18 16 et dicentes : Væ, væ civitas illa magna, quæ amicta erat bysso, et purpura, et cocco, et deaurata erat auro, et lapide pretioso, et margaritis :
Revelation 18 17 quoniam una hora destitutæ sunt tantæ divitiæ, et omnis gubernator, et omnis qui in lacum navigat, et nautæ, et qui in mari operantur, longe steterunt,
Revelation 18 18 et clamaverunt videntes locum incendii ejus, dicentes : Quæ similis civitati huic magnæ ?
Revelation 18 19 et miserunt pulverem super capita sua, et clamaverunt flentes, et lugentes, dicentes : Væ, væ civitas illa magna, in qua divites facti sunt omnes, qui habebant naves in mari de pretiis ejus : quoniam una hora desolata est.
Revelation 18 20 Exsulta super eam cælum, et sancti apostoli, et prophetæ : quoniam judicavit Deus judicium vestrum de illa.
Revelation 18 21 Et sustulit unus angelus fortis lapidem quasi molarem magnum, et misit in mare, dicens : Hoc impetu mittetur Babylon civitas illa magna, et ultra jam non invenietur.
Revelation 18 22 Et vox citharœdorum, et musicorum, et tibia canentium, et tuba non audietur in te amplius : et omnis artifex omnis artis non invenietur in te amplius : et vox molæ non audietur in te amplius :
Revelation 18 23 et lux lucernæ non lucebit in te amplius : et vox sponsi et sponsæ non audietur adhuc in te : quia mercatores tui erant principes terræ, quia in veneficiis tuis erraverunt omnes gentes.
Revelation 18 24 Et in ea sanguis prophetarum et sanctorum inventus est : et omnium qui interfecti sunt in terra.
Revelation 19 1 Post hæc audivi quasi vocem turbarum multarum in cælo dicentium : Alleluja : salus, et gloria, et virtus Deo nostro est :
Revelation 19 2 quia vera et justa judicia sunt ejus, qui judicavit de meretrice magna, quæ corrupit terram in prostitutione sua, et vindicavit sanguinem servorum suorum de manibus ejus.
Revelation 19 3 Et iterum dixerunt : Alleluja. Et fumus ejus ascendit in sæcula sæculorum.
Revelation 19 4 Et ceciderunt seniores viginti quatuor, et quatuor animalia, et adoraverunt Deum sedentem super thronum, dicentes : Amen : alleluja.
Revelation 19 5 Ex vox de throno exivit, dicens : Laudem dicite Deo nostro omnes servi ejus : et qui timetis eum pusilli et magni.
Revelation 19 6 Et audivi quasi vocem turbæ magnæ, et sicut vocem aquarum multarum, et sicut vocem tonitruorum magnorum, dicentium : Alleluja : quoniam regnavit Dominus Deus noster omnipotens.
Revelation 19 7 Gaudeamus, et exsultemus : et demus gloriam ei : quia venerunt nuptiæ Agni, et uxor ejus præparavit se.
Revelation 19 8 Et datum est illi ut cooperiat se byssino splendenti et candido. Byssinum enim justificationes sunt sanctorum.
Revelation 19 9 Et dixit mihi : Scribe : Beati qui ad cœnam nuptiarum Agni vocati sunt ; et dixit mihi : Hæc verba Dei vera sunt.
Revelation 19 10 Et cecidi ante pedes ejus, ut adorarem eum. Et dicit mihi : Vide ne feceris : conservus tuus sum, et fratrum tuorum habentium testimonium Jesu. Deum adora. Testimonium enim Jesu est spiritus prophetiæ.
Revelation 19 11 Et vidi cælum apertum, et ecce equus albus, et qui sedebat super eum, vocabatur Fidelis, et Verax, et cum justitia judicat et pugnat.
Revelation 19 12 Oculi autem ejus sicut flamma ignis, et in capite ejus diademata multa, habens nomen scriptum, quod nemo novit nisi ipse.
Revelation 19 13 Et vestitus erat veste aspersa sanguine : et vocatur nomen ejus : Verbum Dei.
Revelation 19 14 Et exercitus qui sunt in cælo, sequebantur eum in equis albis, vestiti byssino albo et mundo.
Revelation 19 15 Et de ore ejus procedit gladius ex utraque parte acutus, ut in ipso percutiat gentes. Et ipse reget eas in virga ferrea : et ipse calcat torcular vini furoris iræ Dei omnipotentis.
Revelation 19 16 Et habet in vestimento et in femore suo scriptum : Rex regum et Dominus dominantium.
Revelation 19 17 Et vidi unum angelum stantem in sole, et clamavit voce magna, dicens omnibus avibus, quæ volabant per medium cæli : Venite, et congregamini ad cœnam magnam Dei :
Revelation 19 18 ut manducetis carnes regum, et carnes tribunorum, et carnes fortium, et carnes equorum, et sedentium in ipsis, et carnes omnium liberorum, et servorum, et pusillorum et magnorum.
Revelation 19 19 Et vidi bestiam, et reges terræ, et exercitus eorum congregatos ad faciendum prælium cum illo, qui sedebat in equo, et cum exercitu ejus.
Revelation 19 20 Et apprehensa est bestia, et cum ea pseudopropheta : qui fecit signa coram ipso, quibus seduxit eos, qui acceperunt caracterem bestiæ, et qui adoraverunt imaginem ejus. Vivi missi sunt hi duo in stagnum ignis ardentis sulphure :
Revelation 19 21 et ceteri occisi sunt in gladio sedentis super equum, qui procedit de ore ipsius : et omnes aves saturatæ sunt carnibus eorum.
Revelation 20 1 Et vidi angelum descendentem de cælo, habentem clavem abyssi, et catenam magnam in manu sua.
Revelation 20 2 Et apprehendit draconem, serpentem antiquum, qui est diabolus, et Satanas, et ligavit eum per annos mille :
Revelation 20 3 et misit eum in abyssum, et clausit, et signavit super illum ut non seducat amplius gentes, donec consummentur mille anni : et post hæc oportet illum solvi modico tempore.
Revelation 20 4 Et vidi sedes, et sederunt super eas, et judicium datum est illis : et animas decollatorum propter testimonium Jesu, et propter verbum Dei, et qui non adoraverunt bestiam, neque imaginem ejus, nec acceperunt caracterem ejus in frontibus, aut in manibus suis, et vixerunt, et regnaverunt cum Christo mille annis.
Revelation 20 5 Ceteri mortuorum non vixerunt, donec consummentur mille anni. Hæc est resurrectio prima.
Revelation 20 6 Beatus, et sanctus, qui habet partem in resurrectione prima : in his secunda mors non habet potestatem : sed erunt sacerdotes Dei et Christi, et regnabunt cum illo mille annis.
Revelation 20 7 Et cum consummati fuerint mille anni, solvetur Satanas de carcere suo, et exibit, et seducet gentes, quæ sunt super quatuor angulos terræ, Gog, et Magog, et congregabit eos in prælium, quorum numerus est sicut arena maris.
Revelation 20 8 Et ascenderunt super latitudinem terræ, et circuierunt castra sanctorum, et civitatem dilectam.
Revelation 20 9 Et descendit ignis a Deo de cælo, et devoravit eos : et diabolus, qui seducebat eos, missus est in stagnum ignis, et sulphuris, ubi et bestia
Revelation 20 10 et pseudopropheta cruciabuntur die ac nocte in sæcula sæculorum.
Revelation 20 11 Et vidi thronum magnum candidum, et sedentem super eum, a cujus conspectu fugit terra, et cælum, et locus non est inventus eis.
Revelation 20 12 Et vidi mortuos, magnos et pusillos, stantes in conspectu throni, et libri aperti sunt : et alius liber apertus est, qui est vitæ : et judicati sunt mortui ex his, quæ scripta erant in libris, secundum opera ipsorum :
Revelation 20 13 et dedit mare mortuos, qui in eo erant : et mors et infernus dederunt mortuos suos, qui in ipsis erant : et judicatum est de singulis secundum opera ipsorum.
Revelation 20 14 Et infernus et mors missi sunt in stagnum ignis. Hæc est mors secunda.
Revelation 20 15 Et qui non inventus est in libro vitæ scriptus, missus est in stagnum ignis.
Revelation 21 1 Et vidi cælum novum et terram novam. Primum enim cælum, et prima terra abiit, et mare jam non est.
Revelation 21 2 Et ego Joannes vidi sanctam civitatem Jerusalem novam descendentem de cælo a Deo, paratam sicut sponsam ornatam viro suo.
Revelation 21 3 Et audivi vocem magnam de throno dicentem : Ecce tabernaculum Dei cum hominibus, et habitabit cum eis. Et ipsi populus ejus erunt, et ipse Deus cum eis erit eorum Deus :
Revelation 21 4 et absterget Deus omnem lacrimam ab oculis eorum : et mors ultra non erit, neque luctus, neque clamor, neque dolor erit ultra, quia prima abierunt.
Revelation 21 5 Et dixit qui sedebat in throno : Ecce nova facio omnia. Et dixit mihi : Scribe, quia hæc verba fidelissima sunt, et vera.
Revelation 21 6 Et dixit mihi : Factum est : ego sum alpha et omega, initium et finis. Ego sitienti dabo de fonte aquæ vitæ, gratis.
Revelation 21 7 Qui vicerit, possidebit hæc : et ero illi Deus, et ille erit mihi filius.
Revelation 21 8 Timidis autem, et incredulis, et execratis, et homicidis, et fornicatoribus, et veneficis, et idolatris, et omnibus mendacibus, pars illorum erit in stagno ardenti igne et sulphure : quod est mors secunda.
Revelation 21 9 Et venit unus de septem angelis habentibus phialas plenas septem plagis novissimis, et locutus est mecum, dicens : Veni, et ostendam tibi sponsam, uxorem Agni.
Revelation 21 10 Et sustulit me in spiritu in montem magnum et altum, et ostendit mihi civitatem sanctam Jerusalem descendentem de cælo a Deo,
Revelation 21 11 habentem claritatem Dei : et lumen ejus simile lapidi pretioso tamquam lapidi jaspidis, sicut crystallum.
Revelation 21 12 Et habebat murum magnum, et altum, habentem portas duodecim : et in portis angelos duodecim, et nomina inscripta, quæ sunt nomina duodecim tribuum filiorum Israël :
Revelation 21 13 ab oriente portæ tres, et ab aquilone portæ tres, et ab austro portæ tres, et ab occasu portæ tres.
Revelation 21 14 Et murus civitatis habens fundamenta duodecim, et in ipsis duodecim nomina duodecim apostolorum Agni.
Revelation 21 15 Et qui loquebatur mecum, habebat mensuram arundineam auream, ut metiretur civitatem, et portas ejus, et murum.
Revelation 21 16 Et civitas in quadro posita est, et longitudo ejus tanta est quanta et latitudo : et mensus est civitatem de arundine aurea per stadia duodecim millia : et longitudo, et altitudo, et latitudo ejus æqualia sunt.
Revelation 21 17 Et mensus est murum ejus centem quadraginta quatuor cubitorum, mensura hominis, quæ est angeli.
Revelation 21 18 Et erat structura muri ejus ex lapide jaspide : ipsa vero civitas aurum mundum simile vitro mundo.
Revelation 21 19 Et fundamenta muri civitatis omni lapide pretioso ornata. Fundamentum primum, jaspis : secundum, sapphirus : tertium, calcedonius : quartum, smaragdus :
Revelation 21 20 quintum, sardonyx : sextum, sardius : septimum, chrysolithus : octavum, beryllus : nonum, topazius : decimum, chrysoprasus : undecimum, hyacinthus : duodecimum, amethystus.
Revelation 21 21 Et duodecim portæ, duodecim margaritæ sunt, per singulas : et singulæ portæ erant ex singulis margaritis : et platea civitatis aurum mundum, tamquam vitrum perlucidum.
Revelation 21 22 Et templum non vidi in ea : Dominus enim Deus omnipotens templum illius est, et Agnus.
Revelation 21 23 Et civitas non eget sole neque luna ut luceant in ea, nam claritas Dei illuminavit eam, et lucerna ejus est Agnus.
Revelation 21 24 Et ambulabunt gentes in lumine ejus : et reges terræ afferent gloriam suam et honorem in illam.
Revelation 21 25 Et portæ ejus non claudentur per diem : nox enim non erit illic.
Revelation 21 26 Et afferent gloriam et honorem gentium in illam.
Revelation 21 27 Non intrabit in eam aliquod coinquinatum, aut abominationem faciens et mendacium, nisi qui scripti sunt in libro vitæ Agni.
Revelation 22 1 Et ostendit mihi fluvium aquæ vitæ, splendidum tamquam crystallum, procedentem de sede Dei et Agni.
Revelation 22 2 In medio plateæ ejus, et ex utraque parte fluminis, lignum vitæ, afferens fructus duodecim per menses singulos, reddens fructum suum et folia ligni ad sanitatem gentium.
Revelation 22 3 Et omne maledictum non erit amplius : sed sedes Dei et Agni in illa erunt, et servi ejus servient illi.
Revelation 22 4 Et videbunt faciem ejus : et nomen ejus in frontibus eorum.
Revelation 22 5 Et nox ultra non erit : et non egebunt lumine lucernæ, neque lumine solis, quoniam Dominus Deus illuminabit illos, et regnabunt in sæcula sæculorum.
Revelation 22 6 Et dixit mihi : Hæc verba fidelissima sunt, et vera. Et Dominus Deus spirituum prophetarum misit angelum suum ostendere servis suis quæ oportet fieri cito.
Revelation 22 7 Et ecce venio velociter. Beatus, qui custodit verba prophetiæ libri hujus.
Revelation 22 8 Et ego Joannes, qui audivi, et vidi hæc. Et postquam audissem, et vidissem, cecidi ut adorarem ante pedes angeli, qui mihi hæc ostendebat :
Revelation 22 9 et dixit mihi : Vide ne feceris : conservus enim tuus sum, et fratrum tuorum prophetarum, et eorum qui servant verba prophetiæ libri hujus : Deum adora.
Revelation 22 10 Et dicit mihi : Ne signaveris verba prophetiæ libri hujus : tempus enim prope est.
Revelation 22 11 Qui nocet, noceat adhuc : et qui in sordibus est, sordescat adhuc : et qui justus est, justificetur adhuc : et sanctus, sanctificetur adhuc.
Revelation 22 12 Ecce venio cito, et merces mea mecum est, reddere unicuique secundum opera sua.
Revelation 22 13 Ego sum alpha et omega, primus et novissimus, principium et finis.
Revelation 22 14 Beati, qui lavant stolas suas in sanguine Agni : ut sit potestas eorum in ligno vitæ, et per portas intrent in civitatem.
Revelation 22 15 Foris canes, et venefici, et impudici, et homicidæ, et idolis servientes, et omnis qui amat et facit mendacium.
Revelation 22 16 Ego Jesus misi angelum meum testificari vobis hæc in ecclesiis. Ego sum radix, et genus David, stella splendida et matutina.
Revelation 22 17 Et spiritus, et sponsa dicunt : Veni. Et qui audit, dicat : Veni. Et qui sitit, veniat : et qui vult, accipiat aquam vitæ, gratis.
Revelation 22 18 Contestor enim omni audienti verba prophetiæ libri hujus : si quis apposuerit ad hæc, apponet Deus super illum plagas scriptas in libro isto.
Revelation 22 19 Et si quis diminuerit de verbis libri prophetiæ hujus, auferet Deus partem ejus de libro vitæ, et de civitate sancta, et de his quæ scripta sunt in libro isto :
Revelation 22 20 dicit qui testimonium perhibet istorum. Etiam venio cito : amen. Veni, Domine Jesu.
Revelation 22 21 Gratia Domini nostri Jesu Christi cum omnibus vobis. Amen.